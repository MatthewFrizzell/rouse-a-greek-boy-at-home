
# IX --- ΑΓΡΟΙΚΟΙ

πολλοὶ ἐργάται εἰσὶν ἐν τῷ χωρίῳ ἡμῶν, μισθὸν
δὲ δίδωσιν αὐτοῖς ὁ δεσπότης. ἄλλος μὲν ἀρότης ἐστὶ
καὶ ἀροῖ τὴν γῆν τῷ ἀρότρῳ· ἄλλος δὲ μακέκην ἔχων
σκάπτει, ἢ δίκελλαν ἔχων στρέφει τὸν χόρτον· ἄλλος 
δ’ ἀξίνῃ κατατέμνει τὰ δένδρα, ἢ συλλέγει φρυγανισμόν·
ἀλλοι δὲ φυλάττουσι τὰ πρόβατα καὶ τὰ ἄλλα ζῷα.
τοῖς μὲν προβάτοις οὐ δίδομεν τροφήν· αὐτὰ γὰρ
αὑτοῖς εὑρίσκει ῥᾳδίως τὴν τροφὴν κατὰ τὸν νομόν·
δίδομεν δὲ τοῖς ἵπποις καὶ τοῖς ὄνοις καὶ τοῖς ἡμιόνοις
καὶ τοῖς χοίροις. τοῖς μὲν δὴ ἵπποις διδόασι κριθὰς
καὶ χόρτον, τοῖς δὲ χοίροις διδόασι τὰ λείψανα τῆς
ἀνθρωπίνης τροφῆς. ταῦτα δὲ τὰ λείψανα τιθέασιν
ἐν πυέλοις, οἱ δὲ χοῖροι, κοΐζοντες καὶ γρυλλίζοντες
καὶ λέγοντες γρῦ γρῦ, καθιᾶσι τὰ ῥύγχια εἰς τὰς
πυέλους, καὶ τρώγουσιν ὅ τι ἂν ἐμβάλωμεν. ἡμεῖς δ’
οὐχ οὕτως ἐσθίομεν, ἀλλὰ κατὰ κόσμον· εἰ δὲ μή,
πληγὰς λαμβάνομεν. οὐδὲ λέγομεν γρῦ γρῦ.

## IXΑ --- ΓΕΩΡΓΟΣ

πότερον ἀγνοεῖς τί ἐστιν ἄροτρον καὶ τὰ λοιπά;
νομίζω ἔγωγε· ὥστε λέγω δή. τὸ μὲν ἄροτρόν ἐστιν
ὄργανον τοῦ γεωργοῦ, ᾧ ἀροῖ τὴν γῆν· ἀρῶν δὲ τὴν
γῆν τί ποιεῖ; καθίησι μὲν τὸ κάτω τοῦ ἀρότρου,
ὃ σιδηροῦν ἐστιν, εἰς τὴν γῆν· ἕλκει δὲ τὸ ἄροτρον
ζῷόν τι, καὶ ὁ ἀρότης ἔχων τὴν ἐχέτλην ἐλαύνει τὸ
ζῷον. οὕτως ἐλαύνει ὀγμὸν ἐν τῇ γῇ. μετὰ τοῦτο
ἄλλος ἐλθὼν σπείρει τὸν σῖτον· τὸν δὲ σῖτον, ὅταν ᾖ
ἐν ἀκμῇ, θερίζει θεριστής. τὸ δ’ ὄργανον τοῦ θεριστοῦ
δρέπανόν ἐστιν· ὅπερ ἐστί τοι μάχαιρά τις καμπύλη,
ᾗ τέμνει τὸν σῖτον. τελευτῶντες δέ, ἐπειδὰν τάμωσι,
δέουσι δεσμοῖς τοὺς καλάμους τοῦ σίτου, καὶ ἀποτιθέασιν
ἐν ἀποθήκαις. μακέλη δ’ ἄλλο ὄργανόν ἐστιν,
ᾧ ὀρύττουσι σκάπτοντες, ὥστε φυτεύειν δένδρα καὶ
ἄλλα τοιαῦτα ἐν τοῖς κήποις. ὅταν δὲ κατατέμνωσι
τὰ δένδρα, ἀξίνην ἔχουσιν ὄργανον τοῦ κατατέμνειν.
ταῖς δ’ ἀξίναις καὶ φρυγανισμὸν κατατέμνουσιν, ὅς
ἐστι ξύλα πρὸς τὸ καίειν.


## IXΒ --- ΠΙΘΗΚΟΣ

εἴδομεν τήμερον θαυμάσιόν τι, θαυμασιώτατον μὲν
οὖν, οἷον οὐδεὶς πρότερον εἶδεν, ὡς νομίζω, οὐδεπώποτε.
ἦλθε γὰρ ξένος τις Αἰγύπτιος, ὃς εἶχε ζῷον
ὅμοιον μὲν ἀνθρώπῳ, μικρὸν δέ· φεῦ· ὡς ἐγελῶμεν
ἰδόντες τὸ ζῷον. καὶ τοῦτο τὸ ζῷον ἔφασκεν εἶναι
ὁ ξένος πίθηκον. οὗτος τοίνυν ὁ πίθηκος μικρότερος
ἦν παιδίου καὶ πάνυ μικροῦ· εἶχε δὲ χλαῖναν μικράν,
καὶ δὴ καὶ βλαύτας, καὶ πέτασον ἐπὶ τῆς κεφαλῆς.
κόμας δ’ εἶχεν ὁ πίθηκος κατὰ τὸ πρόσωπον ὅλον,
καὶ ἔβλεπε δόλιον· ἔφασκε δ’ ὁ ἄγων πολυμήχανόν
τ’ εἶναι, καὶ κλέπτην. ἵστησι δ’ ὁ ἄγων τὸν πίθηκον
ἐγγύς μου· ἐγὼ δὲ δίδωμι αὐτῷ κάρυον· ἰδού, τίθησι
τὸ κάρυον ὁ πίθηκος μεταξὺ τῶν ὀδόντων, καὶ πιέζει
τὸ κάρυον τοῖς ὀδοῦσιν, καὶ συνθραύει· τὸ μὲν ἔξω
τοῦ καρύου ἀποβάλλει, τὸν δὲ κόκκον κατεσθίει
ὥσπερ καὶ ἄνθτωπος· ἐπεὶ δ’ ἔφαγε τάχιστα τὸν
κόκκον, τίθημι παρ’ αὐτῷ ποτήριον οἴνου· ὁ δὲ
πίθηκος εὐθὺς λαβὼν τὸ ποτήριον πίνει τὸν οἶνον,
καὶ τὸ ποτήριον καταβάλλει χαμαί. μετὰ ταῦτα
τίθησι τὸν πέτασον χαμαὶ ὕπτιον, ὥστε τὸ κοῖλον
τοῦ πετάσου ἄνω εἶναι· ἵνα δὴ εἰσβάλωμεν καὶ ἄλλα
μάρυα. ἡμεῖς δὲ μόνον οὐκ ἐξεθάνομεν γελῶντες.
ἔπειτα μετὰ ταῦτα ἐρωτῶ τὸν ἄγοντα· “ποῖόν τι,
ὦ ξένε, λέγεις τοῦτο τὸ ζῷον; θαυμασίως γὰρ ὡς
ὅμοιόν ἐστιν ἀνθρώπῳ.” ὁ δὲ ξένος, “καὶ μήν, φησίν,
μιμηλότατόν γ’ ἐστὶ τὸ ζῷον· καὶ ὅ τι ἂν ἐκδιδάξῃς,
τοῦτο καὶ τοιεῖ ἀκριβῶς. χορεύει γοῦν, ἐὰν μάθῃ, καὶ
αὐλεῖ, ἐὰν ἐκδιδάξῃς. ἐγὼ δὲ καὶ πίθηκον εἶδον ἡνίας
κατέχοντα καὶ ἅμαξαν μικρὰν ἐλαύνοντα. ἔστιν ὅτε
καὶ μὴ διδακτὸς ταῦτὰ ποιεῖ ἅπερ οἱ ἄνθρωποι. ἦν 
γάρ τις τροφὸς ἐν Αἰγύπτῳ ἥτις ἔλουε παιδίον ἐν
σκάφῃ. ἡ δὲ πρῶτον μὲν κατατίθησι τὴν σκάφην
χαμαί· ἔπειτα δὲ λύει τὰ σπάργανα τοῦ παιδίου,
εἶτα λούσασα τὸ παιδίον τίθησιν αὐτὸ ἐν τόπῳ τινὶ
ἡσύχῳ, καὶ ἀποχωρεῖ. ὁ δὲ πίθηκος ἰδὼν ταῦτα,
ἀποχωρησάσης τῆς τροφοῦ, εἰσθρώσκει εἰς τὴν οἰκίαν
διά τινος θύρας· ὡς δ’ εἶδεν ἐρημίαν οὖσαν ἐν τῇ
οἰκίᾳ, αἴρει τὸ παιδίον ἐκ τῆς εὐνῆς, καὶ λύει τὰ
σπάργανα ὥσπερ καὶ εἶδε τὴν τροφὸν λύουσαν· ἰδὼν
δὲ σκάφην τινα ἣ ἔτυχε ζέουσα, κατατίθησι τὸ παιδίον
εἰς τὴν σκάφην τὴν ζέουσαν, καὶ μέντοι καὶ ἀπέκτεινεν
αὐτὸ κάκιστα.”
πρὸς ταῦτ’ ἐγώ, “φέρ’ ἴδωμεν, φημί, ἔχομεν γὰρ
καὶ ἡμεῖς παιδίον ἔνδον.” ἡ δὲ τροφὸς εὐθὺς βοᾷ,
“εὐφήμει, ὦ Θρασύμαχε, μὴ πλήγας λάβῃς.” καὶ
ἐγὼ μὲν ἐσιώπων· ὁ δὲ ξένος ἔλεγεν, “ἐὰν σύ, ὦ
κάκιστε, οὕτως λέγεις περὶ τοῦ ἀδελφοῦ, ἴσως ἂν
μεταλλάττοιεν τὴν μορφήν σοι οἱ θεοί, ὥστε πίθηκον
σ’ εἶναι αὐτόν.” καὶ ἐγὼ ἐβόων, “φεῦ· μὴ γένοιτο
τοῦτό γε· σκώπτων γὰρ ταῦτ’ εἶπον.” ὁ δ’ ἔλεγε,
“καὶ δὴ καὶ σκώπτοντες ἂν ποιοῖεν τοῦτο οἱ θεοί.”
μετὰ ταῦτα φόβος μ’ εἶχε πολύς, μὴ οἱ θεοὶ ἀκούσαντες
μεταλλάττοιέν μ’ ὥστε πίθηκον εἶναι.


## IXΓ --- ΘΑΛΑΤΤΑ

ὅταν ᾖ γαλήνη, γελᾷ ἡ θάλαττα ὥσπερ προσκαλοῦσα
ἡμᾶς· ἡμεῖς δὲ ἔστιν ὅτε καθέρπομεν πρὸς
τὸν αἰγιαλόν, καὶ δὴ καὶ πλέομεν ἐν πλοι.ῳ. ἡμέρα
ἕκτη αὕτη, καὶ κατήλθομεν πρὸς τὸν αἰγιαλόν·
εὕρομεν δ’ ἄνθρωπόν τινα καθίζοντα ἐπὶ πέτρου, ὃς
μὰλα σκυθρωπὸς ἐδόκει εἶναι. καὶ ἐγώ, “χαῖρε, ἔφην,
ὦ τάν· διὰ τί συκθρωπὸς ὢν προσβλέπεις οὕτω τὴν 
θάλατταν; ἆρ’ οὐ γαλήνη;” ὁ δ’ ἔφη, “γαλήνη δή·
ἀλλὰ διὰ τί; ὅτι σύκων ἐπιθυμεῖ ἡ θάλαττα.” πρὸς
ταῦτ’ ἐγώ, “ποίων σύκων, ὦ θαυμάσιε τίς γὰρ δή
ποτ’ ἤκουσε τὴν θάλατταν σύκων ἐπιθυμοῦσαν;” καὶ
ὅς, “λέξω σοι, ἔφη, ἐὰν ἐθέλῃς ἀκούειν. ἐγὼ γὰρ
πρὶν μὲν ἦν βουλόλος, καὶ εἶχον βοϊδίων ἀγελήν·
ἀλλ’ οὐκ ἤρεσέ μοι τὸ βουκολεῖν· ἤθελον γὰρ πλουτεῖν
ταχέως. ἐπώλησα οὖν τὰ βοΐδια καὶ ἠγόρασα
σῦκα· πωλήσας δὲ τὰ βοΐδια, καὶ ἀγοράσας τὰ
σῦκα, ἐπὶ πλοῖον ἐπιβαίνω ἔχων τὰ σῦκα, καὶ
πλέω ἐπὶ Βυζαντίου, ἔμπορος δὴ ὤν. ἀλλ’ ἄνεμος
μέγας ἔπνει, καὶ κατέδυσε τὸ πλοῖον, καὶ ἐναυάγησα·
τὰ δὲ σῦκα φροῦδα ἦν ἤδη. λαβούσης δ’ τῆς θαλάττης
τὰ σῦκα, πάλιν ἦν γαλήνη. ὥστε δοκεῖ μοι
ἡ θάλαττα σύκων ἐπιθυμεῖν, ὅταν ᾖ γαλήνη.”
πρὸς ταῦτ’ ἐγώ, “σοφὸς μέν, ἔφην, ὁ Πίττακος
καὶ οἱ ἄλλοι τῶν ἑπτά· σὺ δ’, ὦ μακάριε, σοφώτερος
εἶ αὐτῶν.” ὁ δ’ εἰπεν, “εἶεν δὴ σοφοὶ ἔμουγ’ ἕνεκα·
εἰ γὰρ ἔχοιμι πάλιν τὰ σῦκα. χαλεπὸν ἄρα ἡ σοφία
μετὰ πενίας· οἱ δὲ ἑπτὰ οὐ κατ’ ἐμὲ σοφοὶ ἦσάν
που· καὶ γὰρ εἶχον σῦκα, ὅσα ἐθέλοιεν.” καὶ μετὰ
ταῦτα ἐσίγα, καὶ οὐκέτ’ ἤθελε λέγειν οὐδέν.



# 28 --- ΑΠΑΤΗ

μετ’ ὀλίγον δὲ χρόνον ἄλλο τι γελοιότερον ἐγένετο.
ἔστι γάρ τις τῶν γειτόνων παῖς, Χαρικλῆς τοὔνομα, ὃς 
τοιάνδε τέχνην ἐμηχανήσατο. λαβὼν δέρμα λύκου
μεγάλου, περιέτεινε τῷ σώματι, ὥστε τοὺς μὲν ἐμπροσθίους
πόδας περιδῆσαι περὶ τῶν χειρῶν, τοὺς δὲ
ὀπισθίους περὶ τῶν σκελῶν, καὶ τοῦ στόματος τὸ
χάσμα ἐσκέπαζε τὴν κεφαλὴν ὥσπερ ἀνδρὸς ὁπλίτου
κόρυς. κοσμήσας οὖν ἑαυτὸν κατὰ θηρίον ὡς μάλιστα,
παρὰ τῇ πηγῇ ἑαυτὸν κρύπτει ἐξ ἧς ἔπινον αἱ αἶγες
καὶ τὰ πρόβατα. περὶ δὲ τὴν πηγὴν πᾶς ὁ τόπος
πλήρης ἦν ἀκανθῶν καὶ βάτων, ὥστε ῥᾳδίως ἂν
ἔλαθεν ἐκεῖ λύκος ἀληθινὸς λοχῶν. ἐκεῖ κρύψας
ἑαυτὸν ὁ Χαρικλῆς περιέμενε τὴν ὥραν τοῦ ποτοῦ,
ἐλπίσας δὴ φοβήσειν ἡμᾶς τῷ σχήματι.
καὶ χρόνος οὐ πολὺς ἐν μέσῳ, καὶ πάρεσμεν ἡμεῖς,
ἐλαύνοντες τάς τε αἶγας καὶ τὰ πρόβατα. ἕπονται
δὲ καὶ οἱ κύνες, οἱ φύλακες τῶν αἰγῶν καὶ τῶν
προβάτων, ὀσφραίνονταί τε τοῦ δέρματος καὶ ἐσπίπτουσιν
ἐς τὰ ἴχνη· εὐθὺς δ’ ἐπιφερόμενοι πρὸς αὐτὸν
ὡς λύκον ὄντα δάκνουσι, καὶ μέγα δή τι ὑλακτοῦσιν.
ἡμεῖς δὲ ἐπικελεύομεν, “εὖ γε, εὖ γε, ὦ κύνες, ἕπεσθε,
ὦ κύνες.” ὁ δὲ χρόνον τινὰ ἡσύχαζεν αἰδούμενος δή·
ἐπεὶ δ’ οἱ κύνες περισπάσαντες τὸ δέρμα, ἔδακνον τὸ
σῶμα ἤδη, μέγα οἰμώξας βοηθεῖν ἠξίου ἡμᾶς. καὶ δὴ
καὶ ἡμεῖς ἀνακαλεσάμενοι τοὺς κύνας ἡμερώσαμεν, τὸν
δὲ Χαρικέα ἀγαγόντες πρὸς τὴν πηγὴν ἀπενίψαμεν
τὰ δήγματα, καὶ διαμασησάμενοι φλοῖον χλωρὸν
πτελέας, ἐπεπάσαμεν. οὕτω δὴ ἐτελεύτησεν ἡ ποιμενικὴ
παιδιά.
ἀλλὰ φοβούμενοι μὴ ὡς ἀληθῶς λύκος ἐμπέσῃ,
ἐμηχανώμεθα μηχανὴν τοιάνδε. σιρὸν μὲν κατωρύξαμεν,
τὸ μὲν εὖρος ὀργυῖας, τὸ δὲ βάθος τεττάρων.
καὶ μὴν τό γε χῶμα τὸ πολὺ ἐστείρομεν, μακρὰν
κομίσαντες· ξυλὰ δὲ ξηρὰ καὶ μακρὰ ἐτείναμεν ὑπὲρ
τοῦ χάσματος, καὶ κατεπάσμεν τὸ περιττὸν τοῦ
χώματος ὥστε ὅμοιον γενέσθαι τῇ πρότερον γῇ. 
ὀρύξαντες δὲ τοιοῦτο ὄρυγμα παρὰ τῇ κρήνῃ, λύκου
μὲν ἡμάρτομεν, πρόβατα δὲ κατέπεσεν ἓξ εἰς τὸ
ὄρυγμα. ὥστε τὸ λεγόμενον φεύγοντες τὸν καπνὸν
ἐπέσομεν ἐς τὸ πῦρ.

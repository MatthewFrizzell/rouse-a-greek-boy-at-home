
# 36 --- ΜΥΛΗ

ἀλεῖ μὲν ἡ μήτηρ τᾖ μύλῃ ἄλευρα καὶ ἄλφιτα· ἀλοῦσα δ’ ἅμ’ ᾄδει·

ἄλει, μύλη, ἄλει·
καὶ γὰρ Πιττακὸς ἀλεῖ,
μεγάλης Μυτιλήνης βασιλεύων.

ἐγὼ δ’ ἠρώτησα· “τίς δ’, ὦ μῆτερ, ἦν ὁ Πιττακός;” ἡ δὲ μήτηρ ἔφη· “ὦ παῖ Θρασύμαλε, σοφός τις ἦν ὁ Πιττακὸς ἐν τοῖς μάλιστα. ἦν δ’ ἄρα τις Κροῖσος, βασιλεὺς ὢν τῆς Λυδίας, ὃς κατεστρέψατο πάντας τοὺς ἐν Ἀσίᾳ· καταστρεψάμενος δὲ τούτους, ἐν νῷ εἶχε καταστρέψασθαι καὶ τοὺς ἐν ταῖς νήσοις. καὶ ἔτυχεν ὁ Πιττακὸς ὢν παρὰ Κροίσῳ ἐν Λυδίᾳ· ἠρώτησε δ’ ὁ Κροῖσος τὸν Πιττακόν, εἴ τι εἴη νεώτερον περὶ τὴν Ἑλλάδα. ὁ δὲ Πιττακός, ‘ὦ βασιλεῦ, ἔφη, νησιῶται ἵππους συνωνοῦνται μυρίους, ἔχοντες ἐν νῷ ἐς Σάρδεις τε καὶ ἐπὶ σὲ στρατεύεσθαι.’ ὁ δὲ Κροῖσος, ἐλπίσας λέγειν ἐκεῖνον ἀληθῆ, εἶπεν, ‘εἰ γὰρ τοῦτο θεοὶ ποιήσειαν ἐπὶ νοῦν νησιώταις ἐλθεῖν ἐπὶ Λυδοὺς σὺν ἵπποις.’ ὁ δ’ ὑπολαβὼν ἔφη, ‘ὦ βασιλεῦ, προθύμως μοι φαίνῃ εὔξασθαι νησιώτας ἱππευομένους λαβεῖν ἐν ἠπείρῳ· νησιώτας δὲ τί δοκεῖς εὔχεσθαι ἄλλο, ἢ λαβεῖν Λυδοὺς ἐν θαλάττη, ἵνα τίσωνταί σε ὑπέρ τῶν ἐν ἠπείρῳ, οὓς σὺ δουλώσας ἔχεις;’ κάρτα δ’ ἥσθη ὁ Κροῖσος τῷ  ἐπιλόγῳ· καὶ πειθόμενος ἐπαύσατο τῆς ναυπηγίας.” καὶ ἐγώ, “ὡς σοφὸς δή, ἔφην, ὁ Πιττακός· ἀλλὰ διὰ τί λέγεις ἀλεῖν αὐτόν;” ἡ δ’, “οὐκ οἶδ’ ἔγωγε, φησίν, ὦ παῖ· εἰ μὴ τύραννος ὢν ἐπίεζε τοὺς πολίτας. ἐπῄει δὲ τὴν μὺλην, διότι ἐν μικρῷ τόπῳ εὖ ἔστι γυμνάζεσθαι. ἦν δέ τις τῶν ἑπτὰ καλουμένων σοφῶν· καὶ δὴ καὶ εἶπε συγγνώμην τιμωρίας κρείττονα, ὥστ’ οὐ πέποιθα πιεσθῆναι ὑπ’ αὐτοῦ τοὺς πολίτας.” “οἱ δ’ ἄλλοι τῶν ἑπτά, ἔφην ἐγώ, τίνες ἦσαν, ὦ μῆτερ;” ἡ δ’ ἔφη, “Κλεόβουλος Λίνδιος, Χίλων Λακεδαιμόνιος, Περίανδρος Κορίνθιος, Σόλων Ἀθηναῖος, Βίας Πριηνεύς, Θαλῆς Μιλήσιος.” κἀγὼ ἔφην, “ὦ μῆτερ, λέγοις ἄν μοι περὶ τούτων.” ἡ δ’ ἀπεκρίνατο, “μηδὲν ἄγαν, ὦ παῖ· ἅλις περὶ τῶνδε. χρὴ γὰρ ἀλεῖν· ὡς ἄνευ τοῦ ἀλεῖν οὐ γίγνεται ἄλφιτα, ἄνευ δ’ ἀλφίτων οὐ μᾶζα.” καὶ λέγουσα ἤλει αὖθις, καὶ ἀλοῦσα ᾖδεν·

“ἄλει, μύλη, ἄλει·
καὶ γὰρ Πιττακὸς ἀλεῖ
μεγάλης Μυτιλήνης βασιλεύων.”



# XX --- ΑΤΥΧΙΑΙ

πέρυσι καὶ τῆτες ἐπάθομεν πολλὰ καὶ κακά, οὐδὲ προπέρυσι καλῶς εἶχε τὰ πράγματα.

πέρυσι μὲν γάρ, πρωῒ τοῦ φθινοπώρου, χειμῶνες ἦσαν οὐ κατὰ καιρόν· ταῦτα δὴ ἐγένετο τοιαῦτα μέχρι Πλειάδος δύσεως. ὁ χειμὼν δὲ βόρειος ἐπεγένετο, μετὰ πολλοῦ ὑετοῦ καὶ λάβρου, καὶ δὴ καὶ χιόνος. ἤδη δὲ μετὰ τὰς ἡλίου τροπὰς τὰς χειμερινάς, καὶ ἡνίκα ζέφυρος πνεῖν ἄρχεται, ὀπισθοχειμῶνες ἦσαν μεγάλοι μετὰ χιόνος, οὐρανὸς δ’ ἐπινέφελος. ταῦτα δὲ συνέτεινε μέχρι ἰσημερίας. τὸ δ’ ἔαρ ψυχρόν, βόρειον, ὑδατῶδες, ἐπινέφελον. τὸ θέρος οὐ λίαν  καυματῶδες ἐγένετο· ἐτησίαι συνεχεῖς ἔπνεον· ταχὺ δὲ περὶ Ἀρκτοῦρον πολλὰ πάλιν ὕδατα. ἐκ τούτων οὖν τοῖς μὲν ἀνθρώποις νόσοι πολλαὶ ἐγένοντο, ὀφθαλμίαι καὶ ἱδρῶτες καὶ πυρετοί, τοῖς δὲ προβάτοις ἄλλαι νόσοι οὐχ ἥκιστα.

καὶ μὴν τῆτές γε ἄπνοια ἦν αἰεί· πρῶτον μὲν αὐχμοὶ ἦσαν, μετὰ δὲ ταῦτα ὑδάτων πλήθη· ὁ δὲ χειμὼν νότοις καὶ ὑγρὸς καὶ μαλθακὸς μετὰ ἡλίου τροπάς· ἔαρ πάλιν νότιον καὶ ἄπνουν, καὶ ὕδατα πολλὰ μέχρι Κυνός. τὸ δὲ θέρος θερμόν, καὶ πνίγη μεγάλα. ἐκ τούτων οὖν κακῶς διέκειντο οἵ τε πυροὶ καὶ αἱ κριθαὶ καὶ δὴ καὶ ἡ ὀπώρα σχεδὸν πᾶσα.

ἐδόκει οὖν τῷ πατρὶ τὠμῷ ἰέναι εἰς Δελφοὺς χρησόμενος τῷ μαντείῳ. ἔστι γάρ τοι ἐν τοῖς Δελφοῖς μαντεῖον μέγιστον τοῦ Ἀπόλλωνος· χρῇ δὲ ἡ Πυθία, ἱέρεια οὖσα καὶ παρθένος, καθημένη ἐπὶ τρίποδος ἐν μυχῷ τοῦ ναοῦ. ὁ δ’ Ἀπόλλων μάντις ἐστὶ καὶ ἑρμηνεὺς τοῦ Διός, ὥστε ὅ τι ἂν λέγῃ ἀληθές ἐστιν. ἀπῄει οὖν ὁ πατὴρ ἄγων ἱερὰ τὰ νομιζόμενα, ἄγων δὲ καὶ ἐμὲ καὶ αἰπόλον· καὶ ὠχούμεθα ὁ μὲν ἐφ’ ἵππου, ἐγὼ δὲ ἐπ’ ὄνου, ὁ δ’ αἰπόλος ἐφ’ ἡμιόνου.

ἀφικόμενοι δὲ εἰς τοὺς Δελφούς, ἔσφαξε τὰ ἱερὰ παρὰ τῷ βωμῷ· καὶ λαχὼν εἰσῆλθεν ὁ πατὴρ χρησόμενος τῷ μαντείῳ. ἔγραψε δ’ ἐν πινακίῳ τὸ ἐρώτημα, καὶ ἦν τοιόνδε·

“ἐρωτᾷ ὁ Θράσυλλος περὶ προβάτων καὶ αἰγῶν καὶ νόσου· τίνι θεῶν ἢ ἡρώων θύων καὶ εὐχόμενος λῷον καὶ ἄμεινον πράττοι, καὶ τῆς νόσου παύσοιτο;”

ὁ δὲ θεὸς ἔχρησε θῦσαι Γῇ καρποφόρῳ καὶ Ἑρμῇ νομίῳ καὶ Ἥρωι ἰατρῷ, καὶ οὕτω λῳον καὶ ἄμεινον ἔσεσθαι.

ἀνεχωροῦμεν οὖν οἴκαδε χάριν εἰδότες πολλὴν τῷ  θεῷ. καὶ ἀφικόμενοι ἐθύσαμεν ὡς καὶ ἔχρησε, Γῇ καρποφόρῳ καὶ Ἑρμῇ νομίῳ καὶ Ἥρῳ ἰατρῷ. καὶ ἡ μὲν νόσος ἐπαύσατο εὐθύς, ἐλπίζομεν δὲ εἰς νέωτα λῷον καὶ ἄμεινον ἔσεσθαι καὶ τοῖς προβάτοις καὶ αἰξὶν καὶ δὴ καὶ τῷ θέρει καὶ τῇ ὀπώρᾳ. εἰ γὰρ οὕτω γένοιτο, ὦ θεοί. ἀλλὰ μήν, ὥσπερ ἡ παροιμία,

αἰεὶ γεωργὸς ἐς νέωτα πλούσοις.


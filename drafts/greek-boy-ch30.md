
# 30 --- ΧΟΛΟΣ

παῖς εἰμ’ ἐγὼ πεντεκαίδεκα ἔτη γεγονώς, ὁ δ’ ἀδελφὸς δέκα ἔτη γεγονώς ἐστιν, ἡ δ’ ἀδελφὴ ἑπτακαίδεκα ἔτη γεγονυῖα. ὁπόσα μὲν ἔτη γεγονώς ἐστιν ὁ πατήρ μου, οὐκ οἶδ’ ἔγωγε, νομίζω δὲ ἑκατὸν  μάλιστα· καὶ γὰρ ἔχει τὰς τρίχας πολιάς, ἔχει δὲ καὶ μέγαν τὸν πώγωνα καὶ μεγάλην τὴν φωνήν. ὁ πατὴρ δ’ ὅταν ὀργίζηται συσπᾷ δὴ τὰς ὄφρυας, ὥστε ῥυτίδας φαίνεσθαι ἐν τῷ μετώπῳ, καὶ ταυρηδὸν βλέπων βοᾷ μεγάλῃ τῇ φωνῇ, “ἐς κόρακας, ὦ κάθαρμα· εἴθε μὴ ἐγένου τὴν ἀρχήν.” ἡ δὲ μήτηρ, “εὐφήμει, φησίν, ὦ ἄνερ· σὸς γάρ ἐστιν ὁ παῖς, χρηστοῦ πατρὸς νεόττιον.” ὁ δὲ βοᾷ μάλ’ αὖθις, “σὸς μὲν οὖν, κακοῦ κόρακος κακὸν ᾠόν.” ἡμεῖς δὲ φοβούμενοι λανθάνομεν φεύγοντες.


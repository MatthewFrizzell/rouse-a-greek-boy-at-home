
# 41 --- ΚΡΙΣΙΣ

ἐξήλθομεν εἰς τὰ ὄρη ἐγώ τε καὶ ὁ ἀδελφός, καὶ
περὶ μεσημβρίαν, θάλποντος τοῦ ἡλίου, ἐπαυσάμεθα
παρὰ κρηνῇ· καὶ ἰδοὺ τρεῖς ἄνδρες καὶ γυνή· οἱ μὲν
δύο ἄγροικοι ἦσαν, ὁ δὲ ἦν γέρων τις. ἠμφισβήτουν
δὲ περί τινος πράγματος. καὶ τὰ ὀνόματα τῶν ἀνδρῶν
εἰδὼς ἐρῶ· ἦσαν γὰρ οἱ ἄγροικοι Δᾶος καὶ Συρισκός,
ὁ δὲ γέρων Σμικρίνης. διελέγοντο δ’ ὧδε.
Σ. ἀδικεῖς, φεύγεις τὸ δίκαιον.
Δ. συκοφαντεῖς· οὐ δεῖ σ’ ἔχειν τὰ μὴ σά.
Σ. ἐπιτρεπτέον τινὶ περὶ τούτων ἐστί.
Δ. βούλομαι· κρινώμεθα.
Σ. τίς οὖν;
Δ. ἐμοὶ μὲν πᾶς ἱκανός.
Σ. τοῦτον λαβεῖν βούλει κριτήν;
Δ. ἀγαθῇ τύχῃ.
Σ. πρὸς τῶν θεῶν, ὦ βέλτιστε, μικρὸν ἂν σχολάσαις
ἡμῖν χρόνον;

Σμ. ὑμῖν; περὶ τίνος;
Σ. ἀντιλέγομεν πρᾶγμά τι.
Σμ. τί οὖν ἐμοὶ μέλει;
Σ. κριτὴν τούτου ζητοῦμεν ἴσον· εἰ δή σε μηδὲν
κωλύει, διάλυσον ἡμᾶς.
Σμ. ὦ κάκιστ’ ἀπολούμενοι, ἆρα δίκας λέγοντες
περιπατεῖτε, διφθέρας ἔχοντες;
Σ. ἀλλ’ ὅμως, δὸς τὴν χάριν, πάτερ· βραχὺ γὰρ
τὸ πρᾶγμα, καὶ ῥᾴδιον μαθεῖν. μὴ καταφρονήσῃς,
πρὸς θεῶν.
Σμ. ἐμμενεῖτε οὖν, εἰπέ μοι, οἷς ἂν δικάσω;
Σ. πάντως.
Σμ. ἀκούσομαι· τί γὰρ τὸ κωλῦον; σὺ πρότερος
ὁ σιωπῶν λέγε.
Δ. μικρόν γ’ ἄνωθεν, ἵνα ᾖ σοι σαφῆ τὰ πράγματα.
ἐν τῷ δασεῖ τῷ πλησίον τούτων τῶν χωρίων
ἐποίμαινον, ὦ βέλτιστε, τριακοστὴν ἴσως ταύτην ἡμέραν,
αὐτὸς μόνος, καὶ εὗρον ἐκκείμενον παιδάριον
νήπιον, ἔχον δέραια, καὶ τοιοῦτόν τινα κόσμον.
Σ. περὶ τούτων ἐστίν.
Δ. οὐκ ἐᾷ λέγειν.
Σμ. ἐὰν λαλῇς μεταξύ, καθίξομαί σου τῇ δακτηρίᾳ.
Δ. καὶ δικαίως.
Σμ. λέγε.
Δ. λέγω. ἀνειλόμην, ἀπῆλθον οἴκαδε ἔχων αὐτά·
τρέφειν ἔμελλον. ἀλλ’ ἐν νυκτὶ βουλὴν διδοὺς
ἐμαυτῷ, διελογιζόμην· τί μοι παιδοτροφίας καὶ
κακῶν; πόθεν δ’ ἐγὼ ἀναλώσω τοσαῦτα; τί φροντίδων
ἐμοί; τοιοντοσί τις ἦν. ἕωθεν πάλιν ἐποίμαινον·
ἦλθεν δ’ οὗτος (ἔστι δ ἀνθρακεύς) εἰς τὸν
αὐτὸν τόπον, ἐκπρίσων στελέχη. πρότερον δέ μοι
συνήθης ἐγεγόνει. ἐλαλοῦμεν ἀλλήλοις· ὁ δὲ σκυθρωπὸν
ὄντα μ’ ἰδών, “τί σύννους, φησί, Δᾶος;” “ὅτι
σύννους ἐγώ; περίεργός εἰμι.” καὶ λέγω αὐτῷ τὸ 
πρᾶγμα, ὡς εὗρον τὸ παιδάριον, ὡς ἀνειλόμην. ὁ δὲ
τότε μὲν εὐθύς, πρὶν πάντ’ εἰπεῖν, ἐδεῖτο· “ἐμοὶ τὸ
παιδίον δός· γυναῖκα γὰρ ἔχω· τεκούσῃ δ’ ἀπέθανε
τὸ παιδίον.”
Σμ. ἐδέου σύ γε;
Σ. ἐδεόμην.
Δ. ὅλην τὴν ἡμέραν κατέτριψε· δεομένῳ καὶ
πείθοντί με, ὑπεσχόμην. ἔδωκα, ἀπῆλθε μυρία εὐχόμενος
ἀγαθά· κατεφίλει τὰς χεῖρας λαβῶν.
Σμ. ἐποίεις ταῦτα;
Σ. ἐποίουν.
Δ. ἀπηλλάγη. καὶ περιτυχών μοι ἄφνω μετὰ τῆς
γυναικός, ἀξιοῖ ἀπολαμβάνειν τά συνεκτεθέντα τούτῳ·
μικρὰ δ’ ἦν ταῦτα, λῆρός τις, οὐδέν· καὶ δεινὰ
πάσχειν φησίν, διότι οὐκ ἀποδίδωμι, ἀλλ’ αὐτὸς ἀξιῶ
ἔχειν ταῦτα. ἐγὼ δέ γ αὐτὸν φημὶ δεῖν χάριν ἔχειν,
οὗ μετέλαβεν δεόμενος. εἰ μὴ πάντα δίδωμι, τί δεῖ
μέμφεσθαι; εἰ γὰρ βαδίζων ἅμ’ ἐμοὶ εὗρε ταῦτα, καὶ
ἦν κοινὸς Ἑρμῆς, τὸ μὲν ἂν ἔλαβεν οὗτος, τὸ δ’ ἐγώ·
ἀλλὰ μόνος εὗρον ἐγώ· σὺ δ’ οὐ παρὼν οἴει πάντα
δεῖν ἔχειν αὐτός, ἐμὲ δ’ οὐδέν; τὸ τέλος· δέδωκά
σοι ἑκών τι τῶν ἐμῶν· εἰ τοῦτ’ ἀρέσκει, καὶ νῦν ἔχε·
εἰ δὲ μὴ ἀρέσκει, ἀπόδος πάλιν καὶ μηδὲν ἀδίκει.
πάντα δ’ οὐ δεῖ σ’ ἔχειν. εἴρηκα τὸν γ’ ἐμὸν λόγον.
Σ. εἴρηκεν;
Σμ. οὐκ ἤκουσας; εἴρηκεν.
Σ. καλῶς. οὐκοῦν ἐγὼ μετὰ ταῦτα. μόνος εὗρε
τὸ παιδίον οὑτοσί, καὶ πάντα ταῦθ’ ἃ νῦν λέγει
ὀρθῶς λέγει, ὦ πάτερ· καὶ γέγονεν οὕτως· οὐκ
ἀντιλέγω. δεόμενος, ἱκετεύων, λιπαρῶν ἐγὼ ἔλαβον
παρ’ αὐτοῦ τοῦτο· ἀληθῆ γὰρ λέγει. ποιμήν τις,
πρὸς ὃν ἐλάλησεν, ἐξήγγειλέ μοι, συνευρεῖν αὐτὸν
ἅμα κόσμον τινά· ἐπὶ τοῦτον τὸν κόσμον, ὦ
πάτερ, πάρεστιν αὐτὸς ὁ παῖς.---τὸ παιδίον δός 
μοι, γύναι.---οὗτος σ’ ἀπαιτεῖ, ὦ Δᾶε, τὰ δεραια
καὶ γνωρίσματα· ἑαυτῷ γάρ φησι ταῦτ’ ἐπιτεθῆναι
κόσμον, οὐ σοὶ διατροφήν. νῦν, βέλτιστε, γνωστέον
σοι ταῦτα, ὡς ἐμοὶ δοκεῖ· πότερον δεῖ ταῦτα, ἅττα
ποτ’ ἐστί, τηρεῖσθαι, κατὰ τὴν δόσιν τῆς μητρός,
ἕως ἂν ἐκτραφῇ τὸ παιδίον ἢ τὸν κλέψαντα ἔχειν
τἀλλότρια, εἰ καὶ πρῶτος εὗρεν. τί οὖν οὐκ ἀπῄτουν
ταῦτα τότε, ὅτ’ ἐλάμβανον τὸ παιδίον; οὔπω ᾔδη
εὑρημένα. ἥκω δὲ καὶ νῦν οὐκ ἐμαυτοῦ γ’ ἕνεκα
ἀπαιτῶν οὐδέν· ποῦ δὲ κοινὸς Ἑρμῆς, ὅπου πρόσεστι
σῶμα ἀδικούμενον; οὔκ ἐστιν εὕρεσις αὕτη, ἀλλ’
ἀφαίρεσις. βλέψον δὲ κἀκεῖ, πάτερ· ἴσως οὑτοσὶ
γενναῖός τις ἐστι τὸ γένος, ὑπὲρ ἡμᾶς, καὶ ἐν ἐργάταις
τραφεὶς ὑπερόψεται ταῦτα, καὶ τολμήσει ἐλεύθερόν
τι ποιεῖν, θηρᾶν λέοντας, βαστάζειν ὅπλα, τρέχειν ἐν
ἀγῶσιν. ἆρ’ οὐ Νηλέα τινὰ καὶ Πελίαν εὗρε πρεσβύτης
ἀνὴρ αἰπόλος, ἔχων διφθέραν οἵαν καὶ ἐγὼ
νῦν; ὡς δ’ ᾔσθετο αὐτοὺς κρείττονας ἑαυτοῦ ὄντας,
λέγει τὸ πρᾶγμα, ὡς εὗρεν, ὡς ἀνείλετο. ἔδωκε δ’
αὐτοῖς πηρίδιον γνωρισμάτων, ἐξ οὗ μαθόντες τὰ καθ’
αὑτοὺς σαφῶς, ἐγένοντο βασιλῆς, οἱ πρότερον ὄντες
αἰπόλοι. εἰ δ’ ὁ Δᾶος ἐκλαβὼν ἐκεῖνα ἀπέδοτο, ἵνα
κερδάνειε δραχμὰς δώδεκα, ὰγνῶτες ἂν διετέλουν ὄντες
τὸν πάντα χρόνον, οἱ τηλικοῦτοι ὄντες καὶ τοιοῦτοι
τὸ γένος. οὐ δὴ καλῶς ἔχει τὸ μὲν σῶμα ἐκτρέφειν
ἐμέ, τὴν δὲ σωτηρίας ἐλπίδα λαβόντα Δᾶον ἀφανίσαι,
πάτερ. πολλάκις διὰ γνωρίσματα ἔσωσέ τις
ἀδελφὸν ἢ μητέρα. ἔστιν ἐπισφαλὴς φύσει ὁ βίος,
πάτερ, ἁπάντων· ὥστε μετὰ προνοίας δεῖ τηρεῖν τὰ
τοιαῦτα. ἀλλά, φησίν, ἀπόδος, εἰ μὴ ἀρέσκει. τοῦτο
γὰρ οἴεταί που ἰσχυρον τι ἔχειν πρὸς τὸ πρᾶγμα.
οὔκ ἐστι δίκαιον, εἴ τι τῶν τούτου δεῖ σ’ ἀποδιδόναι,
καὶ τοῦτον πρὸς ζητεῖς λαβεῖν, ἵνα ἀσφαλέστερον
πονηρὸς γένῃ. εἴρηκα· κρῖνον ὅ τι δίκαιον νομίζεις.

Σμ. ἀλλὰ ῥᾴδιόν ἐστι κρίνειν. πάντα τὰ συνεκκείμενα
τοῦ παιδίου ἐστί· τοῦτο γιγνώσκω.
Δ. καλῶς· τὸ παιδίον δέ;
Σμ. οὐ μὰ Δία γνώσομαι εἶναι τὸ παιδίον τοῦ
νῦν ἀδικοῦντος, ἀλλὰ τοῦ βοηθοῦντος.
Σ. πόλλ’ ἀγαθά σοι γένοιτο.
Δ. δεινή γ’ ἡ κρίσις, νὴ τὸν Δία τὸν Σωτῆρα·
πάνθ’ εὑρὼν ἐγὼ πάντα περιέσπασμαι, ὁ δ’ οὐχ
εὑρὼν ἔχει. οὐκοῦν ἀποδιδῶ;
Σμ. φημί.
Δ. δεινή γ’ ἡ κρίσις, ἢ μηδὲν ἀγαθόν μοι γένοιτο.
Σμ. φέρε ταχύ.
Δ. ὦ Ἡράκλεις, οἷα πέπονθα.
Σμ. τὴν πήραν λαβὲ καὶ δεῖξον.
Δ. βραχὺ πρόσμεινον, ἱκετεύω σ’, ἵν’ ἀποδῶ. τί
γὰρ ἐγὼ ἐπέτρεψα τούτῳ;
Σμ. δός ποτ’, ἐργαστήριον.
Δ. αἰσχρά γ’ ἐστὶν ἃ πέπονθα.
Σ. πάντ’ ἔχεις;
Σμ. οἴομαί γε δή, εἰ μή γέ τι καταπέπωκε, ἐν ᾧ
ἔλεγον τὴν δίκην, ὡς ἡλισκετο.
Σ. οὐκ ἂν ᾠόμην. ἀλλ’ εὐτύχει, βέλτιστε.
Δ. ἀδίκου πράγματος, ὦ Ἡράκλεις· οὔκ ἐστι
δεινή γ’ ἡ κρίσις;
Σ. οἴμωζε καὶ βάδιζε.
ἡμεῖς δὲ ἀκούσαντες ταῦτα ἐπῃνοῦμεν τὸν Σμικρίνην
ὡς εὖ κρίνοντα τὴν δίκην· καὶ ἀπηλλάγημεν οἴκαδε.

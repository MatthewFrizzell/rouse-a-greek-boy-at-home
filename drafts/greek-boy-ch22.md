
# 22 --- ΧΕΙΜΩΝ

χειμῶνος μὲν ψῦχος γίγνεται μέγιστον ἐν ὄρεσιν,
τόν τε Ποσειδεῶνα μῆνα καὶ Γαμηλιῶνα. πνέοντες
γὰρ βορέου ἀπὸ Θρῄκης χιὼν μὲν πίπτει πολλὴ ἐκ
Διός, ἄνεμοι δὲ φυσῶσι χαλεπώταται· πήγνυται τὸ
ὕδωρ καὶ κρύσταλλος γίγνεται. καὶ μὴν καθ’ ὕλην
πολλαὶ μὲν δρῦς πίπτουσι χαμαί, πολλαὶ δ’ ἐλάται,
βοᾷ δὲ πᾶσ’ ὕλη, καὶ φρίττει τὰ θηρία, καίπερ λασίων
οὐσῶν τριχῶν ἐπὶ τοῦ δέρματος αὐτῶν. ὁ δὲ βορέας
ψυχρὸς ὢν διαφυσᾷ καὶ διὰ τῆς λάχνης, οὐδ’ αὐτὸν
κατίσχει οὔτε τὸ δέρμα τοῦ βοὸς οὔτε τοῦ αἰγὸς δασὺ
ὄν· τροχαλὸν δὲ καὶ γέροντα τίθησιν. ἡ δ’ ἀδελφή μου
ἁπαγὴ οὖσα μένει οἴκοι παρὰ τῇ μητρί, λουσαμένη
τὸν χρῶτα καὶ χρισαμένη ἐλαίῳ. ἡ δὲ μήτηρ τῇ μὲν
ἀριστερᾷ ἔχει ἠλακάτην, τῇ δὲ δεξιᾷ ἄτρακτον. καὶ
ἡ μὲν ἠλακάτη πλήρης ἐστὶν ἐρίων, τὸν δ’ ἄτρακτον
στρέφει, καὶ κλώθει τὸ λίνον. ἐπειδὰν δὲ ἅλις
λίνου ἔχῃ, παρασκευάζει τὸν ἱστόν· παρεσκευασμένου
δὲ τοῦ ἱστοῦ, ὑφαίνει χρωμένη τῇ κερκίδι. ἐνυφαίνει
δ’ ἐν τῷ ὑφάσματι ζῳγραφίαν καλλίστην.
οἱ δ’ ἄνθρωποι τοῦ χειμῶνος στρέφουσι κάτω τὰς
κεφαλάς, ὥσπερ τρίποδες γενόμενοι ἅτε βακτηρίας ἐν
χερσὶν ἔχοντες, ἵνα ὑπεκδράμωσι τὴν χιόνα. καὶ δὴ
τότε χκαῖνάν τε χρὴ ἀμφιέσασθαι καὶ χιτῶνα, μὴ
ὀρθαὶ φρίττωσιν αἱ τρίχες κατὰ τὸ σῶμα, καὶ πέδιλα
χρὴ δήσασθαι ἀμφὶ ποσίν. πρὸς τούτοις δὲ συρράπτομεν 
νεύρῳ δέρματα ἐρίφων, ἵνα ἀπαμύνωμεν τὸν
ὑετόν, ἐπὶ δὲ κεφαλῆς πῖλον φοροῦμεν, μὴ τὸ ὕδωρ
καταδύῃ εἰς τὰ ὦτα· ψυχρὰ γὰρ ἕως. καὶ τῆς
μὲν νυκτὸς οἱ ἀστέρες λάμπονται, ἅμ’ ἕῳ δὲ νεφέλη
τέταται ἐπὶ τῶν ἀγρῶν, καλὴ μὲν τοῖς πυροῖς χαλεπὴ
δὲ τοῖς ἀνθρώποις· ἑσπέρας δὲ ἢ ὕει ὁ Ζεὺς ἢ πνεῖ
ὁ βορέας· φθάνοις ἂν οὖν οἴκαδε ἀφικόμενος, πρὶν
νέφος σ’ ἀμφικαλύψαι, καὶ βρέχειν τὸν χρῶτα καὶ
τὴν ἐσθῆτα. οἴκοι δὲ μένων ἢ ἄροτρα πήξαις ἄν, ἢ
παγίδας ἂν ὀρνίθων μηχανήσαιο, ἢ ἄλλο τι ποιοίης ἂν
τῶν κατ’ οἰκίαν ἔργων.


# 37 --- ΧΕΙΜΩΝ

τοῦ χειμῶνος ἡ μήτηρ οἴκοι κάθηται, διδάσκει δὲ τὴν Ἑλένην ἔριά τε ξαίνειν καὶ στρέφειν ἄτρακτον· καὶ μὴν πολλάκις γ’ ἡμῖν λέγει μύθους περὶ τῶν πάλαι. νεωστὶ οὖν ἐπεπήγει μὲν ὁ κρύσταλλος ἔξω καὶ λαβροὶ χειμάρροι κατέρρεον· αἱ δὲ βόες ἐπὶ φάτναις ἄχυρον ἔτρωγον καὶ οἱ αἶγες καὶ τὰ πρόβατα φυλλάδας ἐν τοῖς σηκοῖς, καὶ οἱ ὕες ἐν συφεῷ βαλάνους. ἡμεῖς δ’ ἔνδον ἐκαθήμεθα, αἱ μὲν γυναῖκες λίνον κλώθουσαι, ἐγὼ δ’ ἐμηχανησάμην παγίδας ὡς ληψόμενος ὄρνιθας. ὁ δ’ ἀδελφὸς ἠρέθιζέ μέ πως,  ὥστ’ ἀναστὰς ῥαπίζω αὐτὸν κατὰ κόρρης. εἶπε δ’ ἡ μήτηρ, “μὴ μή, ὦ παῖ· οὐ γὰρ χρεὼν ἐρίζεσθαι ἀδεφούς.” “ἀλλ’, ὦ μῆτερ, ἦν δ’ ἐγώ, ἐνοχλεῖ μ’ ἔχων ὁ μαστιγίας.” ὁ δ’ ἔκλαιεν. ἡ δ’ εἶπεν, “εὐφημεῖτε, καὶ ἀκούετε μῦθον. γεωργός τις ἦν, δύο παιδίω ἔχων· τὼ δὲ παῖδε ἡριζέσθην αἰεί, οὐδ’ ἠδύνατο ὁ πατὴρ διαλλάττειν αὐτώ. μετεπέμψατο οὖν ῥάβδους· λαβὼν δὲ τὰς ῥάβδους, καὶ συνδήσας ἅπαντας σχοινίῳ, ἐκέλευε τοὺς παῖδας διαρρῆξαι τὸν φάκελον· οἱ δὲ πειρασάμενοι, ὅμως οὐκ ἠδύναντο. ὕστερον δ’ ὁ πατὴρ λύσας τὸν φάκελον, ἀνὰ μίαν ἔδωκε, καὶ διαρρῆξαι ἐκέλευεν· οἱ δὲ διέρρηξαν ῥᾳδίως. καὶ δὴ λέγει ὁ πατήρ· ‘οὕτω καὶ ὑμεῖς, ὦ τέκνα μου, ἐὰν ὁμοφρονῆτε, ἀνίκητοι ἔσεσθε τοῖς πολεμίοις· ἀλλ’ ἐριζόμενοι ἀλλήλοιν, ῥᾳδίως νικηθήσεσθε.’” ἐκ τούτων οὖν διαλλαττόμεθα ἐγὼ τε καὶ ὁ ἀδελφός. καὶ μὴν ἡ τροφός γ’ ὑπολαβοῦσ’ ἔφη· “σοφώτεροι δὴ οἵδε τῶν ἐχθρῶν, οἳ ἐν μιᾷ νηῒ πλέοντες οὕτως ἤχθαιρον ἀλλήλους, ὥστε ὁ μὲν ἐπὶ τὴν πρῷραν ὥρμησεν, ὁ δ’ ἐπὶ τὴν πρύμναν, καὶ ἔμενον ἐκεῖ. χειμῶνος δ’ ἐπιγενομένου, καὶ τῆς νεὼς καταποντίζεσθαι μελλούσης, ὁ ἐπὶ τῇ πρύμνῃ καθήμενος ἤρετο τὸν κυβερνήτην, ‘ὦ κυβερνῆτα, πότερον μέρος τῆς νεὼς μέλλει πρότερον καταποντίζεσθαι;’ ὁ δ’ ἔφη, ‘ἡ πρῷρα.’ καὶ ἐκεῖνος, ‘ἀλλ’ οὐκέτι λυπηρὸς ἔσται ὁ θάνατος ἔμοιγε, εἴγε ὁρᾶν μέλλω τὸν ἐχθρόν μοι προαποπνιγόμενον.’” ἡμεῖς δὲ γελάσαντες ἡσυχίαν ἤγομεν μετὰ ταῦτα.


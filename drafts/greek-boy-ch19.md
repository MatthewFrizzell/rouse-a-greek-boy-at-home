
# XIX --- ΔΙΚΑΣΤΗΣ ΒΟΥΚΟΛΟΣ

ἀτυχία ἐγένετο νεωστί. ἔπλεον γάρ τινες νεανίαι
ἐν πλοίῳ, ἵνα ἡβῶσι μετ’ ἀλλήλων· ἤρεττον δ’ οἱ
οἰκέται. παραπλέοντες δὲ εἰς λιμένα τινὰ εἰσέπλεον,
καὶ εἰσπλεύσαντες ὡρμίζοντο. ὁρμισάμενοι δὲ κακὸν
μὲν οὐδὲν ἐποίουν, ἐτέρποντο δέ. ἄλλοτε μὲν γὰρ
ἰχθῦς αἱροῦσιν, ἄλλοτε δὲ ὄρνιθας καὶ λαγὼς
θηρεύουσιν. ἁλιεύουσι δ’ ὧδε· ἄγκιστρον ἀπαρτῶσιν
ἐκ λίνου λεπτοῦ, τὸ δὲ λίνον ἀπαρτῶσιν ἐκ καλάμου·
καὶ ἐπιθέντες δέλεαρ, καθιᾶσι τὸ ἄγκιστρον μετὰ τοῦ
δελέατος εἰς τὴν θάλατταν· οἱ δ’ ἰχθύες ἐγκάπτουσι
τό τε δέλεαρ καὶ τὸ ἄγκιστρον, καὶ ἐξέλκονται ἤδη.
τοὺς δ’ ὄρνιθας αἱροῦσι βρόχοις, χῆνάς τ’ ἀγρίους καὶ
νήττας, τοὺς δὲ λαγὼς δικτύοις. οἱ δὲ νεανίαι, εἴ τινος 
καὶ προσδέοι, παρὰ τῶν ἐν τοῖς ἀγροῖς ἐλάμβανον,
ὀβολοὺς καταβάλλοντες πλείους τῆς ἀξίας. τὸ δὲ
πλοῖον ἔδησαν ἐκ τῆς γῆς· πεῖσμα δ’ οὐκ ἔχοντες---φροῦδον
γάρ πως ἐγένετο τὸ πεῖσμα---λύγον χλωρὰν
ἀπέσπων, ἀποσπάσαντες δὲ τὴν λύγον ἐποίησαν
σχοινίον, καὶ ταύτῃ τὸ πλοῖον ἔδησαν ἔκ τε τῆς γῆς
καὶ πρύμνης ἄκρας. ἔπειτα ἀφεῖσαν τοὺς κύνας
ῥινηλατεῖν· οἱ δὲ κύνες διέθεον ὑλακτοῦντες, τῇ δ’
ὑλακῇ ἐφόβησαν τὰς αἶγας. καὶ αἱ αἶγες δὴ φοβούμεναι
ἔφευγον πρὸς τὴν θάλατταν. ἀλλ’ οὐδὲν
εὑροῦσαι τρωκτὸν ἐν τῇ ψάμμῳ, ἀπέφαγον τὴν λύγον
τὴν χλωράν, ᾗ ἐδέδετο τὸ πλοῖον.
καὶ ἰδού, κατέπνει ἀπὸ τῶν ὀρῶν πνεῦμα ἀνέμου·
καὶ πνέοντος τοῦ ἀνέμου, κλυδώνιον ἐγένετο ἐν τῇ
θαλάττῃ· γενομένου δὲ τοῦ κλυδωνίου, ἡ παλιρροία
τῆς θαλάττης ὑπέφερε τὸ πλοῖον εἰς τὸ πέλαγος.
αἰσθόμενοι δ’ ἤδη οἱ ξένοι ἔτρεχον ἐπὶ τὴν
θάλατταν· τὸ δὲ πλοῖον ἤδη ἔφθασεν φερόμενον κατὰ
ῥοῦν. ὀργιζόμενοι οὖν οἱ ξένοι ἐζήτουν τὸν νέμοντα
τὰς αἶγας, ἵνα τιμωροῖντο· καὶ εὑρόντες αὐτόν, φίλον
ὄντα ἡμῶν, τὸ ὄνομα Δάφνιν, ἔτυπτόν τε καὶ ἀπέδυον,
καὶ λαβόντες ἱμάντα, περιῆγον τὰς χεῖρας, ὡς
δήσοντες. ὁ δ’ ἐβόα καὶ ἱκέτευε τοὺς ἀγροίκους
βοηθεῖν ἑαυτῷ· οἱ δ’ ἐλθόντες ἀντείχοντο, καὶ ἐκέλευον
δικάζεσθαι περὶ τοῦ πράγματος.
δικαστὴν οὖν καθίζουσι Μέλητον τὸν βουκόλον·
πρεσβύτατός τε γὰρ ἦν τῶν παρόντων, καὶ κλέος
εἶχεν ἐν τοῖς κωμήταις δικαιοσύνης. πρῶτον δὲ
κατηγόρουν οἱ ξένοι, σαφῆ καὶ βραχέα. “ἤλθομεν
εἰς τούτους τοὺς ἀγροὺς θηρεύειν ἐθέλοντες. τὴν μὲν
οὖν ναῦν λύγῳ χλωρᾷ δήσαντες κατελίπομεν ἐπὶ τῆς
ἀκτῆς· αὐτοὶ δὲ μετὰ τῶν κυνῶν θήραν ἐποιούμεθα.
ἐν τούτῳ κατελθοῦσαι πρὸς τὴν θάλατταν αἱ αἶγες
τούτου τήν τε λύγον κατεσθίουσι καὶ τὴν ναῦν 
ἀπολλύουσιν. ἀνθ’ ὧν ἀξιοῦμεν ἄγειν τοῦτον, πονηρὸν
ὄντα βουκόλον, ὃς ἐπὶ τῆς θαλάττης νέμει τὰς αἶγας
ὥσπερ ναύτης.”
τοιαῦτα μὲν δὴ οἱ ξένοι εἶπον κατηγοροῦντες. ὁ
δὲ Δάφνις, οὐδὲν ἀθυμῶν, εἶπεν ὧδε· “ἐγὼ νέμω
τὰς αἶγας καλῶς. οὐδέποτε κατηγόρησε κωμήτης
οὐδείς, ὡς ἢ κῆπόν τινος αἲξ ἐμὴ ἔβλαψεν, ἢ
ἄμπελον βλαστάνουσαν κατέκλασεν. οὗτοι δ’ εἰσὶ
κυνηγέται πονηροί, καὶ κύνας ἔχουσι κακῶς πεπαιδευμένους,
οἵτινες τρέχοντες καὶ ὑλακτοῦντες κατεδίωξαν
τὰς αἶγας ἐκ τῶν ὀρῶν καὶ τῶν πεδίων ἐπὶ τὴν
θάλατταν, ὥσπερ λύκοι. ἀλλὰ νὴ Δία ἀπέφαγον τὴν
λύγον· ἀλλ’ οὐκ εἶχον ἐν ψάμμῳ πόαν οὐδὲ κόμαρον
οὐδὲ θύμον. ἀλλὰ νὴ Δία ἀπώλετο ἡ ναῦς ὑπὸ τοῦ
πνεύματος καὶ τῆς θαλάττης. ἀλλὰ ταῦτα χειμῶνος
ἔργα, οὐκ αἰγῶν.”
ταῦτα εἰπὼν προσεδάκρυσεν ὁ Δάφνις, καὶ εἰς
οἶκτον κατέστησε τοὺς ἀγροίκους πολύν· ὥστε ὁ
Μέλητος ὁ δικαστὴς ὤμνυ Πᾶνα καὶ Νύμφας μηδὲν
ἀδικεῖν Δάφνιν.

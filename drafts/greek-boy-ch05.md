
# V --- ΤΑ ΜΕΤΕΩΡΑ

παρ’ ἡμῖν ἄλλοτε μὲν λάμπει ὁ ἥλιος καὶ φέγγει ἡ
σελήνη καὶ τὰ ἄστρα, ὥστε εὐδία ἐστίν, ἄλλοτε δὲ 
ὕει καὶ ἀστράπτει καὶ βροντᾷ ἢ ἄνεμος πνεῖ λαβρός,
ὥστε ῥεῖ πολὺς ὁ ποταμός, ἡμεῖς δὲ ἐν τούτῳ τῷ χρόνῳ
καθίζομεν ἐν τῇ οἰκίᾳ καὶ ἀναμένομεν. χθὲς ἔνεμος
ἦν λαβρότατος καὶ ὑετὸς καὶ ἀστραπὴ καὶ βροντή.
ἡμεῖς δὲ ἐντὸς ἐκαθίζομεν. ἤστην δὲ δύο τινὲ φίλω
παρ’ ἡμῖν, ἔλεγεν δὲ ὁ ἕτερος, “ἰδού, ὡς ὁμοίω ἐστὸν
τὼ ἀδελφώ. οὐ γὰρ σῦκον σύκῳ ὁμοιότερον.” ὁ δὲ
ἕτερος λέγει, “ἀλλ’ οὐχ οὕτως ὅμοιός ἐστιν οὗτος
ἐκείνῳ, ὡς ἐκεῖνος τούτῳ.” οἱ δ’ ἄλλοι ἐγέλασαν,
ἐπειδὴ ἤκουσαν τοῦ ἀνθρώπου.

## VΑ --- ΑΣΤΡΑΠΗ

χθὲς ἤστραπτεν· ἡ δ’ ἀστραπὴ μεγάλη ἦν καὶ
φοβερά· ἦν δὲ πύελός τις ἐν τῇ αὐλῇ, ἐξ ἧς πυέλου
οἱ χοῖροι τρώγουσιν· ἦν δ’ ἐν τῇ πυέλῳ ὑετός, ὃς
κατέπεσεν ἀπ’ οὐρανοῦ. ἡ δ’ ἀδελφὴ ἡ ἐμὴ εἶδεν ἐν
τῇ πυέλῳ ὥσπερ τὴν ἀστραπήν, ἣ ἦν ἐν τῷ οὐρανῷ,
καὶ φόβῳ ἐβόα. ἡ δὲ τροφὸς εἶπε, “θάρρει, φίλη
κεφαλή. ἀστραπὴ ἐκ πυέλου οὐδὲν βλάπτει, κατὰ τὴν
παροιμίαν.” ἡ δ’ ἐθάρρει εὐθύς. οἱ δὲ χοῖροι ὅμως
ἐν φόβῳ ἦσαν· ἠγνόουν γὰρ ὅτι οὐδὲν βλάπτει ἡ
ἐκ τῆς πυέλου ἀστραπή· καὶ ἐκόϊζον δεινῶς· ὥσπερ
γὰρ βοῶμεν ἡμεῖς οἱ ἄνθτρωποι, οὕτω καὶ κοΐζουσιν οἱ
χοῖροι. ὅ τι δ’ ἐν τῷ νῷ αὐτῶν ἔνεστιν, οὐ δῆλον ἔμοιγε,
οὐδὲ δῆλον πότερον ἔχουσι νοῦν ἢ οὔ. συντρέχουσι
γοῦν ἐν ᾧ ἡμεῖς καλοῦμεν, καὶ τρώγουσιν ὅσα ὁρῶσιν
ἐν τῇ πυέλῳ· ὥστε οὐ δοκοῦσιν ἄνευ νοῦ εἶναι
παντελῶς. τί γὰρ ἄλλο δυνατὰ ποιεῖν ἐστι τὰ παιδία
τὰ μικρά; βοῶσιν, ἀκούουσιν, τρέχουσιν, ἐσθίουσι,
πίνουσι· φωνοῦσι δ’ οὔ. οὕτως δὴ ὅμοια τὰ παιδία
τοῖς χοίροις.



# XVIII --- ΔΙΑΛΟΓΟΣ

μετὰ ταῦτα τῇ ὑστεραίᾳ, διελεγόμεθα ἐγώ τε καὶ
ἀδελφὸς περὶ τούτων ἃ διηγήσαντο ὁ ναύτης καὶ ὁ πατήρ·
καὶ ἐγὼ εἶπον, “ὦ ἀδελφέ, μέγας ἄρ’ ἦν βασιλεύς,
εἴ γε τοσαύτην στρατιὰν ἦγεν ἐφ’ Ἑλλάδα. πόση
γὰρ ἦν ἡ στρατιά; ἦ μέμνησαι;” ὁ δ’, “μέμνημαι,
ἔφη· τῶν μὲν Μήδων ἦσαν νῆες ἑπτὰ καὶ διακόσιαι
καὶ χίλιαι, τῶν δ’ Ἑλλήνων τριακόσιαι καὶ δέκα.”
καὶ ἐγώ, “ὢ τοῦ πλήθους, ἔφην· καὶ κατὰ γῆν πεζὴ
στρατιὰ πλείων ἀριθμοῦ. τίς δ’ ἦν ὁ ποιητὴς ὃς
ἐδίδαξε τὸ δρᾶμα, ὡς εἶπεν, ἐν τῷ θεάτρῳ;” ὁ δ’
ἀπεκρίνατο, “Αἰσχύλος ἦν ὁ ποιήσας· καὶ ἐποίει
ἰάμβους πάνυ καλούς, ὧν μέμνημαι· ἄκουε δή·


καὶ γὰρ Ἕλλησιν μὲν ἦν
ὁ πᾶς ἀριθμὸς ἐς τριακάδας δέκα
νεῶν, δεκὰς δ’ ἦν τῶνδε χωρὶς ἔκκριτος·

ἀλλὰ πρὸς τί δῆτ’ ἔκκριτος;” πρὸς ταῦτ’ ἐγώ, “οὐκ
οἶδ’ ἔγωγε, ἔφην, οὐ γὰρ ἐδήλου τοῦθ’ ὁ πατήρ. 
περὶ δὲ τοῦ βασιλέως τί φησιν ὁ ποιητής; οὐ γὰρ
εὖ ἔχω μνήμης.” ὁ δ’ ἀπεκρίνατο λέγων·


“Ξέρξῃ δέ, καὶ γὰρ οἶδα, χιλιὰς μὲν ἦν
ὧν ἦγε πλῆθος, αἱ δ’ ὑπέρκοποι τάχει
ἑκατὸν δὶς ἦσαν ἑπτά θ’· ὧδ’ ἔχει λόγος.”

“θαῦμ’ ἄρ’ ἐγένετο, ἦν δ’ ἐγώ, τὸ νικᾶν τοσαύτας·
οὐδ’ ἂν ἐνικήσαμεν ἄνευ τῶν θεῶν. ἐπαινῶ δὲ καὶ
τὸν Ἀμεινίαν ὡς ἀνδρεῖον ὄντα, ὅσπερ ἀναχθεὶς
πρῶτον ἦρξε τῆς μάχης. χαλεπὸν μὲν γὰρ τὸ
ἄρξαι μεγάλου ἔργου, ῥᾴδιον δ’ ἕπεσθαι. εἴθ’ ὤφελον
ἰδεῖν καὶ αὐτὸς τὰς ναῦς διαφθειρομένας ὑπὸ τῶν
Ἑλλήνων, καὶ κεραιζομένας ἐν τῇ Σαλαμῖνι· οἱ δ’
ἔπαιον τοὺς Μήδους ὥσπερ θύννους ἐν τῇ θαλάττῃ
νέοντας· οἴμοι, ὡς ὤφελον παραγενέσθαι καὶ συμμαχεῖν.”
“ἡ δ’ Ἀρτεμισία, ἦ δ’ ὃς ὁ Θρασύστομος,
οὐκ εὖ ἐποίει· ἀπέφυγε μὲν γάρ, ἀλλὰ προδοῦσα
τοὺς φίλους.”

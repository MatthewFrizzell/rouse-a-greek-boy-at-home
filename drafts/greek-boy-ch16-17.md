
# XVI--XVII --- Η ΣΑΛΑΜΙΝΙ ΜΑΧΗ

ἐσθιόντων δ’ ἡμῶν, τῶν ναυτῶν τις, ἀνὴρ πάνυ γέρων, “φεῦ, φησίν, οἷα εἶδον ἐγώ ποτε ἐν ταύτῃ τῇ θαλάττῃ γιγνόμενα.” ὁ δὲ πατήρ, “τί λέγεις, φησίν, ὦ γέρον; ἄσμενοι γὰρ ἂν ἀκούοιμεν ἀπὸ δείπνου γενόμενοι.” ὁ δέ, “μακρὸς μὲν δή, φησίν, ὁ λόγος, ἀλλ’ ἄξοις ἀκούειν· ἐνταῦθα γὰρ ἐγένετο μάχη μεγίστη τῶν πρίν, ἐν ᾗ βασιλεὺς ἐνικήθη· ἐναυμάχουν δ’ ἐγώ.” ἡμεῖς δὲ ἐπῃνοῦμεν ἅπαντες, καὶ ἠξιοῦμεν λέγειν αὐτόν· ὁ δ’ ὀλίγον ἐπισχών, εἶπε τοιάδε.

“ἦν μέν, ὦ Θράσυλλε, βασιλεὺς τῶν Μήδων  μέγιστος Ξέρξης, ὃς θεὸς εἶναι ἐδόκει αὐτὸς ἑαυτῷ· καὶ ἔπεμψεν ἀγγέλους δεῦρο γῆν καὶ ὕδωρ αἰτήσοντας. οὐ τυχὼν δὲ γῆς καὶ ὕδατος---οὐ γάρ εἰσι δὴ δοῦλοι οἱ Ἕλληνες τῶν Μήδων, οὐδ’ ἔσονται οὐδέποτε---στρατὸν συνελέξατο ὡς καταστρεψόμενος τὴν Ἑλλάδα. εἶχε δ’ ἡ ναυτικὴ στρατιὰ πολλὰς μυριάδας ἀνθρώπων, πολλὰς δὲ ἡ πεζή. οἱ δ’ Ἀθήνησιν πάντες φοβούμενοι ἔφευγον ἐς Σαλαμῖνα, ἐν ᾗ νῦν ἐσμεν· οἱ δὲ Πέρσαι νικήσαντες τοὺς ἐν Θερμοπύλαις, Λεωνίδαν τε καὶ τοὺς Σπαρτιάτας, κατακαίουσι τὰς Ἀθήνας καὶ τὴν ἀκρόπολιν, ἐν ᾧ τὸ ναυτικὸν παραπλεῖ ἐς Φάληρον. νυκτὸς δὲ περιπέμψαντες νῆάς τινας περὶ τὴν Σαλαμῖνα, ἔκλῃον τὸν ἀφ’ ἑσπέρας πορθμὸν τῆς νήσου, ὥστε μηδένα ἀποφυγεῖν. ἡμεῖς δὲ οἱ Ἕλληνες ἐν μέσῳ τούτων κατεχόμενοι ἦμεν ἐν δέει καὶ ὀρρωδίᾳ.”

ὁ δ’ ἀδελφός μου, “φεῦ, φησίν, τοῦ κινδύνου· ἀλλὰ πόσαι ἦσαν νῆες ἑκατέροις;”

ὁ δ’ ἀπεκρίνατο, “οὐκ οἶδ’ ἀκριβῶς, λέγεται δὲ ὡς εἶεν τοῖς μὲν Πέρσαις ἑπτὰ καὶ διακόσιαι καὶ χίλιαι, ἡμῖν δὲ τριακόσιαι καὶ δέκα.”

ὁ δὲ πατὴρ ὑπολαβὼν εἶπεν· “ὦ ναῦτα, ἀληθῆ λέγεις· καὶ γὰρ ἐγώ ποτ’ ὢν Ἀθήνησιν εἶδον δρᾶμα ἐν τῷ θεάτρῳ ὅπερ ἐδίδαξεν ὁ Αἰσχύλος, αὐτὸς συνναυμαχήσας τότε· λέγει δ’ ὧδε ὁ Αἰσχύλος·

πλήθους μὲν ἂν σάφ’ ἴσθ’ ἕκατι βάρβαρον
ναυσὶν κρατῆσαι. καὶ γὰρ Ἕλλησιν μὲν ἦν
ὁ πᾶς ἀριθμὸς ἐς τριακάδας δέκα
νεῶν, δεκὰς δ’ ἦν τῶνδε χωρὶς ἔκκριτος·
Ξέρξῃ, δέ, καὶ γὰρ οἶδα, χιλιὰς μὲν ἦν
ὧν ἦγε πλῆθος, αἱ δ’ ὑπέρκοποι τάχει
ἑκατὸν δὶς ἦσαν ἑπτά θ’· ὧδ’ ἔχει λόγος.”

πρὸς ταῦτ’ ὁ ἀδελφός, “ὦ πάτερ, ἔφη, τί δῆτ’ ἐστὶ θέατρον, καὶ τί δρᾶμα;” ὁ δέ, “ὕστερον, ἔφη,  περὶ τούτων· νῦν δ’ ἀκούωμεν τοῦ λόγου. σὺ δ’, ὦ ναῦτα, λέγοις ἄν.”

ὁ δ’ ἀπεκρίνατο, “καὶ δὴ λέγω. δέος οὖν εἶχεν ἡμᾶς καὶ ὀρρωδία, καὶ οὐκ εἴχομεν ὅτι χρώμεθ’ ἡμῖν αὐτοῖς· φεύγειν γὰρ ἀδύνατον, οὐδ’ ελπὶς ἦν νικήσειν τοσούτους. πρῶτον μὲν οὐκ ἐπείθοντο οἱ στρατηγοὶ τοῖς ἀγγέλοις, ὡς εἴη ἀληθῆ τὰ ἐξαγγελθέντα, ὡς κυκλωθεῖεν δή· ἔπειτα δὲ σαφῶς πυθόμενοι, παρεσκευάζοντο ὡς ναυμαχήσοντες. ἕως τε δὴ διέφαινε, καὶ ὁ Θεμιστοκλῆς, ἀνὴρ Ἀθηναῖος ἀνδρειότατος τῶν τότε, σύλλογον τῶν στρατηγῶν ποιησάμενος, παρῄνεσεν ἄνδρας γενέσθαι, καὶ εἰσβαίνειν ἐκέλευεν εἰς τὰς νῆας. καὶ οὗτοι μὲν δὴ εἰσέβαινον, καὶ ἀνῆγον τὰς νῆας ἁπάσας οἱ Ἕλληνες· ἀναγομένοις δ’ αὐτοῖς αὐτίκα ἐπέκειντο οἱ βάρβαροι. οἱ μὲν δὴ ἄλλοι Ἕλληνες ἐπὶ πρύμναν ἀνεκρούοντο, καὶ ὤκελλον τὰς νῆας· Ἀμεινίας δ’ ἀνὴρ Ἀθηναῖος ἐξαναχθείς, νηῒ ἐμβάλλει· οἱ δ’ ἄλλοι ὁρῶντες ταῦτα ἐβοήθουν. οὕτω γίγνεται τῆς ναυμαχίας ἡ ἀρχή. τὸ δὲ πλῆθος τῶν νεῶν ἐν τῇ Σαλαμῖνι διεφθείρετο, αἱ μὲν ὑπ’ Ἀθηναίων, αἱ δὲ ὑπ’ Αἰγινητῶν. οἱ μὲν γὰρ Ἕλληνες σὺν κόσμῳ ἐναυμάχουν κατὰ τάξιν, οἱ δὲ βάρβαροι οὐ τεταγμένοι ἦσαν ἔτι, οὔτε σὺν νῷ ἐποίουν οὐδέν· ὥστε ἔμελλε τοιοῦτο αὐτοῖς συμβήσεσθαι οἷόν περ συνέβη. καίτοι ἦσαν ταύτην τὴν ἡμέραν μακρῷ ἀμείνονες αὐτοὶ ἑαυτῶν, πᾶς τις δειμαίνων Ξέρξην.”

πρὸς ταῦτα πάντες ἐπῃνοῦμεν, καὶ ἠρώτον ἐγὼ τὸν πατέρα, πότερόν τι πεποίηκε περὶ τούτων ὁ Αἰσχύλος· ὁ δέ, “ναί, φησίν, πεποίηκεν· ἀκούετε. ὁ γὰρ ἄγγελος δὴ ὁ τοῦ στρατοῦ λέγει πρὸς τὴν μητέρα τοῦ Ξέρξου τάδε·

ἐπεί γε μέντοι λευκόπωλος ἡμέρα
πᾶσαν κατέσχε γαῖαν εὐφεγγὴς ἰδεῖν...”

ἀλλ’ ὁ ἀδελφός μου ἐπιλαβόμενος ἐρωτᾷ, “οὐ δῆλά μοι ταῦτ’, ὦ πάτερ· πῶς γὰρ λέγεις λευκόπωλον τὴν ἡμέραν;”

πρὸς ταῦθ’ ὁ πατήρ, “ὦ Θρασύστομε, φησίν, εὖ γ’ ὡς ἔοικεν ὠνόμασά σε, Θρασύστομον ὀνομάζων· θρασύτατον γὰρ ἔχεις τὸ στόμα, ἐπιλαβόμενος τοῦ πατρὸς παῖς ὤν.”

ὁ δ’ “ἀλλ’, ἔφη, ὦ φίλτατέ μοι πάτερ, συγγνώμην ἂν ἔχοις μοι. κελεύει γάρ με ὁ διδάσκαλος, ὅ τι ἂν μὴ τύχω συνιείς, τοῦτο εὐθὺς ἐρωτᾶν.”

καὶ ὁ πατήρ, “εὖ γ’, ὦ παῖ, φησίν, συγγιγνώσκω δή σοι, ὥσπερ ἀξιοῖς. λευκόπωλος οὖν ἐστιν ἡ ἡμέρα, ἐπειδὴ ὁ Φαέθων τέθριππον ἐλαύνει καὶ τέτταρας ἵππους λευκούς· ὥστε λεύκιππος ἢ λευκόπωλος ἡ ἡμέρα. καὶ δὴ ἐπαναλαμβάνω τοὺς στίχους, σὺ δ’ ἐάν τι μὴ συνίῃς, ἀνάμενε τὸ τέλος.”

ὁ δ’ ἔφη, “ταῦτ’, ὦ πάτερ”· ὁ πατὴρ δ’ εἶπε·

“ἐπεί γε μέντοι λευκόπωλος ἡμέρα
πᾶσαν κατέσχε γαῖαν εὐφεγγὴς ἰδεῖν,
πρῶτον μὲν ἠχεῖ λέκαδος Ἑλλήνων πάρα·
εὐθὺς δὲ κώπης ῥοθιάδος συνεμβολῇ
ἔπαισαν ἅλμην βρύχιον ἐκ κελεύσματος,
θοῶς δὲ πάντες ἦσαν ἐμφανεῖς ἰδεῖν.
τὸ δεξιὸν μὲν πρῶτον εὐτάκτως κέρας
ἡγεῖτο κόσμῳ, δεύτερον δ’ ὁ πᾶς στόλος
ἐπεξεχώρει, καὶ παρῆν ὁμοῦ κλύειν
πολλὴν βοήν---‘ὦ παῖδες Ἑλλήνων, ἴτε,
ἐλευθεροῦτε πατρίδ’, ἐλευθεροῦτε δὲ
παῖδας, γυναῖκας, θεῶν τε πατρῴων ἕδη,
θήκας τε προγόνων· νῦν ὑπὲρ πάντων ἀγών.’
καὶ μὴν παρ’ ἡμῶν Περσίδος γλώσσης ῥόθος
ὑπηντίαζε, κοὐκέτ’ ἦν μέλλειν ἀκμή.
εὐθὺς δὲ ναῦς ἐν νηῒ χαλκήρη στόλον
ἔπαισεν· ἦρξε δ’ ἐμβολῆς Ἑλληνικὴ

ναῦς, κἀποθραύει τάντα Φοινίσσης νεὼς
κόρυμβ’, ἐπ’ ἄλλην δ’ ἄλλος ηὔθυνεν δόρυ.
τὰ πρῶτα μέν νυν ῥεῦμα Περσικοῦ στρατοῦ
ἀντεῖχεν· ὡς δὲ πλῆθος ἐν στενῷ νεῶν
ἤθροιστ’, ἀρωγὴ δ’ οὔτις ἀλλήλοις παρῆν,
Ἑλληνικαί τε νῆες οὐκ ἀφρασμόνως
κύκλῳ πέριξ ἔθεινον, ὑπτιοῦτο δὲ
σκάφη νεῶν, θάλασσα δ’ οὐκέτ’ ἦν ἰδεῖν,
ἀκταὶ δὲ νεκρῶν χοιράδες τ’ ἐπλήθυον.
φυγῇ δ’ ἀκόσμῳ πᾶσα ναῦς ἠρέσσετο,
ὅσαιπερ ἦσαν βαρβάρου στρατεύματος·
οἱ δ’ ὥστε θύννους ἤ τιν’ ἰχθύων βόλον
ἀγαῖσι κωπῶν θραύμασίν τ’ ἐρειπίων
ἔπαιον, ἐρράχιζον, οἰμωγὴ δ’ ὁμοῦ
κωκύμασιν κατεῖχε πελαγίαν ἅλα,
ἕως κελαινὸν νυκτὸς ὄμμ’ ἀφείλετο.”

καὶ ὁ μὲν ἐπαύσατο λέγων, ὁ δ’ ἀδελφὸς θαυμάσας ἔφη, “ὦ τοῦ καλοῦ ποιήματος, σὺ δ’, ὦ πάτερ, ζηλωτὸς εἶ τῆς μνήμης. εἰ γὰρ ἐγὼ οὕτως εἶχον τῆς μνήμης, οὐκ ἂν ὠργίζετο ὁ διδάσκαλος ὥσπερ καὶ ὀργίζεται, λέγων μῶρον ἐμὲ καὶ ἐπιλήσμονα, καὶ πληγὰς ἐντείνων πολλάκις.”

ὁ δὲ πατὴρ γελάσας, “τί δ’, ὦ Θρασύστομε, φησίν, ἆρα πληγὰς λαμβάνεις μῶρος ὤν; ἆρα συνίης τὸ πᾶν ἢ καὶ σαφέστερον λέξω σοι;”

πρὸς ταῦτ’ εὐθὺς ἀνεβοήσαμεν ἐγώ τε καὶ ὁ ἀδελφός, “εἴθε γὰρ λέγοις, ὦ πάτερ, ἁπλουστέροις λόγοις λέγων.”

ὁ δέ, “σίγατε οὖν, ἔφη, καὶ ἐρῶ. τάδε γάρ φησιν ὁ ποιητής· ἐπειδὴ πρῶτον ἡμέρα ἐγένετο, καὶ ὁ ἥλιος ἔλαμπεν καὶ ἐδήλου τὴν γῆν, πρῶτον μὲν βοὴν γενέσθαι παρὰ τῶν Ἑλλήνων· εὐθὺς δὲ συνεμβάλλειν τὰς κώπας τοὺς ἐρέτας ἐς τὴν θάλατταν, ῥόθον  ποιουμένους καὶ ἀφρόν, καὶ τύπτειν την ἅλα μετὰ μεγάλου κτύπου ὁμοῦ πάντας, ἐπεὶ κελεύοι ὁ κελευστὴς διδοὺς κέλευσμα· ταχέως δὲ παρεῖναι ἰδεῖν πάντας εὖ. πρῶτον μὲν προελθεῖν τὸ δεξιὸν κέρας τοῦ στόλου κατὰ τάξιν σὺν κόσμῳ, δεύτερον δὲ τὰς ἄλλας νῆας ἐπεκχωρεῖν, καὶ βοᾶν τοὺς στρατηγούς, ‘ἴτε, ὦ Ἕλληνες, καὶ νικᾶτε τοὺς πολεμίους, μὴ δοῦλοι γενώμεθα τοῖς Πέρσαις, ἡμεῖς τε καὶ οἱ παῖδες καὶ αἱ γυναῖκες, καὶ οἱ θεοὶ αὐτοί, μηδὲ διαφθαρῶσιν οἵ τε ναοὶ τῶν θεῶν καὶ οἱ τύμβοι τῶν προγόνων· περὶ πάντων γὰρ ἤδη ἀγωνιζόμεθα.’ τοὺς δὲ Πέρσας αὖ φωνὴν καὶ αὐτοὺς ἐξιέναι, καιρὸν δ’ εἶναι ἤδη τοῦ ἔργου. εὐθὺς δὲ τὰς ναῦς ἄλλην ἄλλῃ προσπαῖσαι τὰ ἔμβολα χαλκᾶ ὄντα· πρώτην δ’ ἄρξαι ναυμαχίας Ἑλληνικήν τινα ναῦν, καὶ ἀποθραύειν τὰ ἄφλαστα τὰ ἐπὶ πρύμνης Φοινίσσης τινὸς νεώς. καὶ πρῶτον μὲν τὸ πλῆθος τῶν νεῶν τῶν Περσικῶν, πολὺ ὂν ὥσπερ ῥεῦμα ποταμοῦ, ἀντέχειν· ὡς δὲ πολλὰς ἐν στενοχωρίᾳ ἠθροισμένας εἶναι, καὶ ἀδύνατον εἶναι βοηθεῖν ἀλλήλαις, τὰς Ἑλληνικὰς νῆας μετὰ πολλῆς ἐπιστήμης θείνειν αὐτὰς κύκλῳ, τὰ δὲ σκάφη τῶν νεῶν περιτραπέντα οἴχεσθαι, ὥστε μηκέτι παρεῖναι ἰδεῖν τὴν θάλατταν, πολλῶν ὄντων τῶν ἐρειπίων. τὰς δὲ ἀκτὰς καὶ τὰς πέτρας πλήρεις γενέσθαι νεκρῶν. μετὰ ταῦτα φεύγειν τὰς Περσικὰς νῆας ἄνευ κόσμου· τοὺς δ’ Ἕλληνας παίειν ἐκείνους καὶ ῥαχίζειν, ὥσπερ καὶ οἱ ἁλιῆς ῥαχίζουσι θύννους ἢ ἄλλους ἰχθύας· πᾶσαν δὲ τὴν θάλατταν πλήρη εἶναι οἰμωγῆς καὶ βοῆς καὶ κωκυμάτων καὶ ὀλοφυρμῶν, ἕως νὺξ ἐπῆλθεν.”

ταῦτα δ’ ἀκούσας, “ὦ πάτερ, ἦν δ’ ἐγώ, σοῦ λέγοντος ἀκούων δοκῶ μοι καὶ αὐτὸς ἰδεῖν τὴν ναυμαχίαν· σὺ δ’, ὦ ναῦτα, ὃς ἐναυμάχησας καὶ αὐτόπτης ἐγένου, λέγοις ἂν καὶ τὰ ἄλλα. τίς εὖ ἐμάχετο, τίς κακῶς, τίς δὲ καὶ ἐφέρετο τἀριστεῖα;”

ὁ δ’ εἶπεν, “κατὰ μὲν τοὺς ἄλλους, οὐκ ἔχω εἰπεῖν ἀκριβῶς, ὡς ὥκαστοι τῶν βαρβάρων ἢ τῶν Ἑλλήνων ἠγωνίζοντο· κατὰ δὲ Ἀρτεμισίαν τάδε ἐγένετο, ἀφ’ ὧν ηὐδοκίμησε μάρτα παρὰ βασιλεῖ. αὕτη γάρ, γυνὴ οὖσα, ἐστρατεύσατο ἐπὶ τὴν Ἑλλάδα· ἀποθανόντος γὰρ τοῦ ἀνδρός, καὶ παιδὸς ὑπάρχοντος αὐτῇ νεανίου, αὐτή τε εἶχε τὴν τυραννίδα τῆς Ἁλικαρνασσοῦ, καὶ ὑπὸ λήματος καὶ ἀνδρείας ἐστρατεύετο, οὐδεμίας οὔσης ἀνάγκης. διὰ ταῦτα ηὐδοκίμησε παρὰ βασιλεῖ, ηὐδοκίμησε δὲ καὶ μᾶλλον ἐν ταύτῃ τῇ ναυμαχίᾳ. ἐπειδὴ γὰρ εἰς πολὺν θόρυβον ἀφίκετο τὰ βασιλέως πράγματα, ἐν τούτῳ τῷ καιρῷ ἡ ναῦς ἡ Ἀρτεμισίας ἐδιώκετο ὑπὸ νεὼς Ἀττικῆς· ἡ δ’ οὐκ ἔχουσα διαφυγεῖν, ἔμροσθεν γὰρ αὐτῆς ἦσαν ἄλλαι νῆες φίλιαι, ἐμηχανήσατο τόδε ποιῆσαι· διωκομένη γὰρ ὑπὸ τῆς Ἀττικῆς, ἐνέβαλε νηῒ φιλίᾳ. ὡς δ’ ἐνέβαλέ τε καὶ κατέδυσε, εὐτυχίᾳ χρησαμένη, διπλᾶ ἑαυτὴν ἀγαθὰ ἠργάσατο. ὅ τε γὰρ τῆς Ἀττικῆς νεὼς τριήραρχος, ὡς εἶδεν αὐτὴν ἐμβάλλουσαν νηῒ ἀνδρῶν βαρβάρων, νομίσας τὴν ναῦν τὴν Ἀρτεμισίας ἢ Ἑλληνίδα εἶναι ἢ αὐτομολεῖν ἐκ τῶν βαρβάρων, ἀποστρέψας πρὸς ἄλλας ἐτράπετο. τοῦτο μέν, τοιοῦτο αὐτῇ συνήνεγκε γενέσθαι, διαφυγεῖν τε καὶ μὴ ἀπολέσθαι· τοῦτο δέ, συνέβη ὥστε κακὸν ἐργασαμένην, ἀπὸ τούτων αὐτὴν μάλιστα εὐδοκιμῆσαι παρὰ Ξέρξῃ. λέγεται γὰρ βασιλέα θεώμενον μαθεῖν τὴν ναῦν ἐμβαλοῦσαν· καὶ δή τινα εἰπεῖν τῶν παρόντων, ‘δέσποτα, ὁρᾷς, Ἀρτεμισίαν, ὡς εὖ ἀγωνίζεται, καὶ ναῦν τῶν πολεμίων κατέδυσεν;’ τὸν δ’ ἐρωτᾶν εἰ ἀληθῶς ἐστιν Ἀρτεμισίας τὸ ἔργον· τοὺς δὲ φάναι, σαφῶς τὸ ἐπίσημον τῆς νεὼς ἐπισταμένους· τὴν δὲ διαφθαρεῖσαν ναῦν οὐδεὶς ἠπίστατο οὖσαν φιλίαν· τά τε γὰρ ἄλλα, ὡς εἴρηται, αὐτῇ συνήνεγκεν εἰς εὐτυχίαν γενόμενα, καὶ τὸ μηδένα τῶν ἐν  τῇ διαφθαρείσῃ νηῒ ἀποσωθῆναι. Ξέρξην δὲ εἰπεῖν λέγεται πρὸς τὰ λεγόμενα, “οἱ μὲν ἄνδρες γεγόνασί μοι γυναῖκες, αἱ δὲ γυναῖκες ἄνδρες.” ταῦτα μὲν Ξέρξην φασὶν εἰπεῖν.”

τοῦ δὲ ναύτου λέγοντος ταῦτα, ἐθεασάμεθα τόν τε πορθμὸν καὶ τὴν ἤπειρον, καὶ ἐθαυμάζομεν τοὺς προγόνους ὡς ἀνδρείους ὄντας καὶ ἐλευθερώσαντας τὴν πατρίδα. εὐξάμενοι δὲ τοῖς θεοῖς τοιοῦτοι γενέσθαι καὶ αὐτοί, ηὐφημοῦμεν.

ἑσπέρας δὲ γενομένης κατεπλέομεν πρὸς τὴν ἤπειρον, πεζοὶ δ’ ἀφικόμεθα οἴκαδε.


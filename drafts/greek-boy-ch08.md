
# VIII --- Ο ΜΩΡΟΣ

ἔστι τις μῶρος ἐν τῇ ἡμετέρᾳ κώμῃ, ὃν Κόβᾱλον ὀνομάζει τὰ παιδία· ὁ δὲ μῶρος μισεῖ τὰ παιδία. οὐκ ἔχει νοῦν ὁ μῶρος, ἡμεῖς δὲ τὰ παιδία ἔχομεν. χθὲς ἠρώτησέ τις αὐτόν· “ὦ Κόβαλε, πόσον χωρεῖ ἡ πεντακότυλος λήκυθος;” ὁ δ’ ἔφη, “πότερον οἶνον λέγεις ἢ ἔλαιον;” καὶ ἐν ᾧ χρόνῳ ἐγελῶμεν, ἄλλος τις ἐρωτᾷ αὐτόν· “ὦ Κόβαλε σοφώτατε, ἆρα σιωπᾶν οἷός τ’ εἶ;” οὔ φασι γὰρ οἵους τ’ εἶναι σιωπᾶν τοὺς μώρους. ὁ δ’ εἶπεν, “μάλιστά γε.” ὁ δέ, “διὰ τί οὖν, ἔφη, οὐ σιωπᾷς;” ὁ δ’ ἔφη, “καὶ δὴ σιωπῶ· τί μήν; σὺ δ’, ὦ κάκιστε, λέγεις.” “ἀλλὰ μήν, ἦ δ’ ὅς, οἷός τ’ εἰμὶ σιωπᾶν.” καὶ ὁ μῶρος, “καὶ ἐγώ,” φησίν. ὥστε τότε γοῦν ἔδοξεν εἶναι σοφὸς ὁ ἄνθρωπος ἀντὶ μώρου· τὸ δὲ παιδίον σιωπῶν μόλις, καὶ σοφὸς ἔδοξεν ἅμα καὶ μῶρος. ἆρ’ οὔκ ἐστι θαυμάσιον τοῦτο; ἔμοιγε δοκεῖ.

## VIIIΑ --- Ο ΜΩΡΟΣ ΜΑΛ’ ΑΥΘΙΣ

οὐκ ἄρ’ ἦν μῶρος ὁ μῶρος, ὅνπερ ὀνομάζομεν Κόβαλον, δοκεῖ γὰρ εἶναι οὐκ ἄνευ νοῦ. ἐπώλησε  γοῦν ὄνον τῷ Θρασύλλῳ, ὁ δ’ ὄνος εὐθὺς ἀπέθανεν. καὶ ὁ Θράσυλλος ἀπαντήσας τῷ Κοβάλῳ, μετ’ ὀργῆς λέγει, “ὦ μιαρέ, ἀπέθανεν ἤδη ὁ ὄνος ὃν σύ μοι ἐπώλησας.” ὁ δ’ εἶπεν, “φεῦ φεῦ· ἐν ᾧ παρ’ ἐμοὶ ἦν, ὦ Θράσυλλε, οὐδὲν τοιοῦτον ἐποίησεν, οὐ μὰ τοὺς θεούς. ἀλλ’, ὦ τάν, παθὼν μανθάνεις, ὥσπερ ἡ παροιμία.” ὁ δὲ Θράσυλλος δι’ ὀργῆς ὢν παίει αὐτόν, καὶ βοᾷ, “μανθάνεις ἄρα καὶ σύ, ὦ τάν, παθών.” ὁ δὲ μῶρος, γελάσας, “ἀλλ’, ἦ δ’ ὅς, συγγνώμην ἔχε μοι· ἥμαρτον γὰρ πωλήσας σοι τοιοῦτον ὄνον, οἷος ἔμελλεν ἀποθανεῖν. ἀλλ’ οὐ γὰρ εἶχον ἀθάνατον· εὑρήσω δ’ ἀνύσας.” εἰπὼν δὲ ταῦτα ἀπέδρα. ὁ δὲ Θράσυλλος ἔφη, “εἴθ’ εὕροις, ὦ θαυμάσιε,” καὶ ἀπῆλθεν οἴκαδε.

## VIIIΒ --- ΠΟΛΕΜΟΣ

πολλακίς ἀγγέλλει ἡμῖν ἄγγελος, ὅτι πόλεμός ἐστι ταῖς τ’ Ἀθήναις καὶ τῶν πολεμίων ἔστιν οἷς· ἔχομεν γὰρ πολλοὺς πανταχοῦ πολεμίους, τούς τ’ ἐν τοῖς Μεγάροις καὶ τοὺς ἐν τῇ Αἰγίνῃ καὶ τοὺς ἐν τῇ Βοιωτίᾳ, πλὴν τῶν ἐν ταῖς Πλαταίαις· οἱ γὰρ τῶν Πλαταιῶν πολῖται φίλοι εἰσὶ καὶ σύμμαχοι πάλαι τοῖς Ἀθηναίοις. οὐδεὶς οὖν φόβος ἐστὶν ἡμῖν ἀπὸ τῶν Πλαταιῶν· ἀλλ’ ἀπὸ τῆς ἄλλης Βοιωτίας καὶ ἀπὸ τῶν Μεγάρων καὶ ἀπὸ τῆς Αἰγίνης ἐστὶ φόβος αἰεί. οἱ δὲ μάλιστα πολέμιοι πάλαι εἰσίν τε καὶ ἦσαν οἱ Πέρσαι. οἰκοῦσί τοι ἐν Ἀσίᾳ οἱ Πέρσαι· καὶ δὴ καί ποτ’ ἦλθον δεῦρο καὶ ὁ Δαρεῖος καὶ ὁ Ξέρξης· οὗτοι δ’ ἦρχον τῶν Περσῶν. καὶ τὸν μὲν Δαρεῖον ἐνικήσαμεν· ὁ δὲ Ξέρξης πρῶτον μὲν ἐνίκησεν ἡμᾶς, ἔπειτα ἡμεῖς ἐνικήσαμεν τὸν Ξέρξην. περὶ τούτων δὲ ὕστερον λέξω σοι.

ὁπλίτης.

γεωργός.

## VIIIΓ --- ΜΑΧΗ

νεωστὶ ἦλθεν ἄγγελος εἰς τὴν κώμην, ὃς εἶπεν, ὅτι οἱ Βοιωτοὶ εἰσέβαλον εἰς τὴν Ἀττικήν, μετὰ πεντακοσίων ὁπλιτῶν· φέρειν ἄγειν ἔφη τὰ ζῷα, καὶ τὰ ἄλλα, ὅσα ἔνεστιν ἐν τοῖς χωρίοις καὶ ταῖς κώμαις. παρεσκευάζομεν οὖν καὶ ἡμεῖς τοὺς ὁπλίτας· ἦσαν δὲ σχεδὸν δισχίκιοι, καὶ ἐπῆλθον δρόμῳ ἐπὶ τοὺς πολεμίους. μετὰ τρεῖς ἡμέρας κατῆλθον· πολλοὶ μὲν τραυματίαι ἦσαν, πολλοὶ δ’ ἀπέθανον ἐν τῇ μάχῃ· ἀλλ’ ἐνίκησαν τοὺς Βοιωτούς, καὶ ἀπέκτειναν τοὺς πολλούς, εἰς τετρακοσίους, τοὺς δ’ ἑκατὸν ἐζώγρησαν. ἐπειδὴ δ’ ἑωρῶμεν τοὺς πολεμίους, πολὺ ἐχαίρομεν· καὶ τῇ ὑστεραίᾳ ἐπωλοῦμεν τοὺς αἰχμαλώτους, ὥστε δοῠλοι ἦσαν. ταῦτα μὲν δὴ ποιοῦμεν τοὺς πολεμίους.

## VIIIΔ --- ΡΑΨΩΙΔΟΣ

φοιτῶσι παρ’ ἡμᾶς ἐνίοτε καὶ ῥαψῳδοί· οἱ δὲ ῥαψῳδοί τοι ἔχουσι λέγειν πάντα τὰ τοῦ Ὁμήρου ἄνευ βιβλίων. ἄλλοι τῶν ῥαψῳδῶν οὐχ ὁρῶσιν τὸν ἥλιον, ἀλλὰ τυφλοί εἰσιν· ὀφθαλμοὺς μὲν ἔχουσιν, ὡς δοκεῖ, ἀλλ’ οὐχ ὁρῶσιν. διὰ ταῦτα οὐδὲν ἔργον ἐστὶν αὐτοῖς ἄλλο ἢ τὸ ῥαψῳδεῖν. ἔχουσι δὲ καὶ σκῆπτρα, οἷς παίουσι τὴν γῆν ἐν ᾧ χρόνῳ περιπατοῦσιν· οὐ γὰρ καλόν ἐστιν ἔρρειν ἐκ τῆς ὁδοῦ· καὶ βλέπουσιν οὐδέν. εἷς τις δὴ ῥαψῳδὸς ἑσπέρας πάρεστι. παίει τὴν θύραν τῷ σκήπτρῳ, καὶ βοᾷ· “τίς ἔνδον;” ὑπακούει τις τῶν οἰκετῶν, καὶ ἀνοίγει τὴν θύραν, καὶ ἐρωτᾷ, “τίς πόθεν εἶ σύ, καὶ τί ἐθέλεις;” ὁ δὲ λέγει πρὸς ταῦτα, “ἐγὼ μέν εἰμι ῥαψῳδός, καὶ ἐθέλω μένειν παρ’ ὑμῖν τήμερον· σιτίων δεῖ μοι καὶ οἴνου καὶ ὕπνου· ἀνθ’ ὧν ἀκούετέ μου,  ἐγὼ δὲ ῥαψῳδῶ τὰ Ὁμηρικά, ὅσα ἐθέλετε.” πρὸς ταῦτα λέγει ὁ οἰκέτης, “κάθιζε δή, ὦ ξένε, καὶ ἔσθιε καὶ πῖνε ὅσα ἐθέλεις· ἔχομεν γὰρ ἅλις. καὶ μετὰ τὸ δεῖπνον ῥαψῴδει μὲν σύ, ἡμεῖς δὲ ἀκούομεν ἄσμενοι.”

## VIIIΕ --- ΠΛΟΥΤΟΣ ΚΑΙ ΠΕΝΙΑ

ἆρα φανερόν ἐστί σοι, ὅ τι μέν ἐστιν ὁ πλοῦτος, ὅ τι δ’ ἡ πενία; ἀκούοις ἄν. ὅταν τις ἔχῃ ὅσα ἂν ἐθέλῃ, πλοῦτον ἔχει· ὅταν δὲ μὴ ἔχῃ ἅλις, πενία. πλούτου μὲν παρόντος τρυφῶσιν οἱ ἄνθρωποι, πενίας δὲ παρούσης ἰσχυροί εἰσιν. ἡ δὲ πενία τὰς τέχνας διδάσκει, κατὰ τὴν παροιμίαν· ἀντὶ γὰρ τοῦ τρυφᾶν καὶ ἀντὶ τοῦ ἡσθχάζειν, δεῖ τοὺς μὲν γεωργοὺς γεωργεῖν, τὰς δ’ ἐν τῇ οἰκίᾳ τελεῖν τὰ ἔργα. οἱ μὲν οὖν ἀροῦσι τῷ ἀρότρῳ, καὶ σπείρουσι, καὶ ἀμῶσιν· αἱ δὲ λίνον ποιοῦσι κλώθουσαι ἔρια, καὶ ὑφαίνοθσι, καὶ ῥάπτουσιν. ἡμεῖς δὲ τὰ παιδία μετέχομεν τούτων τῶν ἔργων, καὶ μοῖραν ἔχομεν· μανθάνομεν δὲ καὶ παίζομεν. πρὸς δὲ τούτοις ἀναβαίνομεν ἐφ’ ἵππους καὶ ἱππεύομεν, καὶ διατρέχομεν. ἑσπέρας δὲ καθίζομεν παρ’ ἐστίᾳ, καὶ ἡ τροφός, ἥτις παλαιά ἐστι τὴν ἡλικίαν, λέγει μύθους παλαιοτέρους ἑαυτῆς. ἡμεῖς δ’ ἀκούομεν ἄσμενοι.

## VIIIΖ --- ΨΙΤΤΑΚΟΣ

φεῦ τῆς εὐτυχίας· ἔχω γὰρ δῶρον κάλλιστον. ἆρ’ ἐρωτᾷς ὅ τι ἐστὶ τὸ δῶρον; ἄκουε δή, ἵνα συγζαίρῃς ἐμοί. ξένος μὲν γάρ τις ἦλθε, τρίτη ἡμέρα αὑτηΐ, φέρων ἐν οἰκίσκῳ θαυμάσιον ὀρνίθιον, θαυμασιώτατον μὲν οὖν. ἔστι γὰρ μέγα τὸ ὀρνίθιον, καὶ τὰ μὲν πράσινον, τὰ δὲ ξανθόν· ἔχει ῥύγχιον μέγα καὶ καμπύλον·  ἔχει δὲ καὶ μεγάλην τὴν φωνὴν καὶ ἀνθρωπίνην. οὐ πιστεύεις; τὰ ὄντα λέγω· ἀνθτωπίνη τῷ ὄντι ἡ φωνή, νὴ τοὺς θεούς. ἔφασκε δ’ ὁ ξένος ψιττακὸν εἶναι τὸ ὀρνίθιον. φεῦ τῆς εὐφωνίας· λαλεῖ τὸ θηρίον ὡς ἄνθρωπος· τὰ ὄντα λέγω. ἄκουε, ἵνα πιστεύῃς. ἐπειδὴ γὰρ τάχιστα ἦλθεν ὁ ξένος, βοᾷ ὁ ψιττακός· “χαίρετε.” ἡμᾶς δ’ εὐθὺς φόβος κατέλαβεν· ὁ δ’ εἶπεν, “οὐδεὶς φόβος, ὦ ἄνθρωποι· χαίρειν κελεύει ὑμᾶς ὁ ψιττακός, φιλὸς ὢν θεοῖς· οἱ γὰρ θεοὶ ἐποίησαν αὐτὸν λαλεῖν φωνῇ ἀνθρωπίνῃ.” καὶ ὁ Θράσυλλος θαυμάζων εἶπε, “τί δὴ τοῦτ’ ἐστίν, ὦ τάν; οὐ γὰρ ἠκούσαμεν ἡμεῖς οὐδέποτε ὀρνιθίου λαλοῦντος φωνῇ ἀνθτωπίνῃ. τί ἄλλο λέγει;” ὁ δὲ ξένος, “πολλά, ἦ δ’ ὅς· πεινῶν γὰρ κελεύει σιτία φέρειν, διψῶν δὲ ποτὸν φέρειν κελεύει· μὴ φερόντων δ’ ἡμῶν, λοιδορία ἐστὶ πολλή.” ὁ δὲ Θράσυλλος ἐπῄνεσέ τε τὸν ψιττακὸν τῆς εὐφωνίας, καὶ εἶπεν· “ὦ ξένε, ἆρα πωλεῖς μοι τὸ ὀρνίθιον;” ὁ δέ, “καὶ μάλα, ἔφη, δέκα δραχμῶν.” λαβὼν οὖν τὰς δέκα δραχμὰς ἀπῆλθε μὲν ἄσμενος, ἡμῖν δὲ κατέλιπε τὸν ψιτταλόν, πολλὰ λαλοῦντα, οἷα τάδε· “ὦ κατάρατε, ποῖ φεύγεις; κάρυον, κάρυον, κάρυον· πεινῶ, πεινῶ· διψῶ, διψῶ· φερέτω τις κάρυον, φερέτω τις οἶνον. φεῦ τοῦ καταράτου ἀνθρώπου, φεῦ τοῦ πονήρου· ἄπαγε, ἄπαγε.” ἡμεῖς δ’ ἐθαυμάζομεν ἀκούοντες. ἐγὼ δ’ εὐθὺς ἐποίησα τὸν ψιττακόν.1

1 ὅρα τὸ μέλος ἐν σελίδι ἑκατοστῇ εἰκοστῇ ἐνάτῃ.


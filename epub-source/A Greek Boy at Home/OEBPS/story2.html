<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="el">

<head>
<title>A Greek Boy At Home</title>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="el" />
<link rel="stylesheet" type="text/css" href="style.css" />
</head>

<body>

<div class="chap" id="ch29">
<h2>29<br/>
ΣΦΗΞ ΚΑΙ ΜΕΛΙΤΤΑ</h2>

<p>ἐκάθητο μὲν ἡ Ἑλένη ψάλλουσα τὴν κιθάραν·
ἐξαίφνης δὲ σφὴξ ἐπιπτὰς ἔδακε τὴν χεῖρα, ἡ δ’ ἀνεβόα.
καὶ ἡ τροφὸς ἐξέδραμε· καὶ παρῄνει, κελεύουσα μηδὲν
ἄχθεσθαι· θέλξειν γὰρ ῥᾳδίως τὸ τραῦμα, καὶ παύσειν
τῆς ἀλγηδόνος δύο ἐπᾴσασα ῥήματα· διδαχθῆναι γὰρ
ὑπό τινος Αἰγυπτίας ἐπῳδὴν τῶν τε σφήκων καὶ τῶν
μελιττῶν. καὶ ἅμ’ ἐπῇδε, ἅμα δὲ ἡ Ἑλένη ἔφη μετὰ
μικρὸν ῥᾴων γενέσθαι. ἐγὼ δὲ εἶπον, “ὦ φιλτάτη
τροφέ, θέλξον καὶ ἐμέ· ἀλγῶ γὰρ τὴν κεφαλήν.” ἡ
δ’ ἔφη, “καὶ τίς σ’ ἐβάσκηνεν;” ἐγὼ δ’ οὐκ ἔφην
εἰδέναι. ἡ δ’ ἐπᾴσασα ἄλλο τι, εὐθὺς ἔπαυσε κἀμὲ
τοῦ ἄλγους. ἐπᾴσασα δὲ τὴν ἐπῳδήν, εἶπέ τινα ἡμῖν
μῦθον περὶ τῆς μελίττης, παραμύθιον τῶν πόνων. ἡ
γὰρ μέλιττά τοι ὁμοία μέν πώς ἐστι τῷ σφηκί,
θαυμασιωτάτη δ’ ἐστὶ διὰ τάδε. τὰς μελίττας
τρέφομεν ἐν σίμβλοις· αἱ δὲ περιπέτονται περὶ τὰ
ἄνθη, καὶ συλλέγουσι τὸ μέλι ἀπὸ τῶν ἀνθῶν, καὶ
θησαυρίζουσιν αὐτὸ ἐν τοῖς σίμβλοις· ἔχουσι δὲ καὶ
πολιτείαν, βασιλεὺς γὰρ ἄρχει αὐτῶν, καὶ ποιοῦσι
πάντα κατὰ κόσμον. ἀλλ’ ἔχουσι καὶ αὐταὶ κέντρα,
οἷς κεντοῦσιν ἡμᾶς καὶ ἄλγος ἐμποιοῦσιν. ἡ δὲ
τροφὸς εἶπε ποιάδε·</p>

<p>“ἆρ’ ἴστε, ὦ φίλτατε, πῶς ἐκτήσατο τὸ κέντρον
ἡ μέλιττα; ἄκουε δή. αἱ μέλιτται, ὡς καὶ οἶσθα,
μέλι συλλέγουσιν ἀπ’ ἀνθῶν, καὶ ἀποτιθέασιν ἐν τοῖς
σίμβλοις· ἀλλὰ οἱ ἄνθρωποι φιλοῦσιν ἀφαιρεῖν αὐταῖς <span id="p64"/>
τὸ μέλι· ὥστε αἱ μέλιτται, χαλεπῶς φέρουσαι τοῦτο,
ἤθελον κωλύειν μὴ ἀφαιρεῖν. ἔπεμψαν οὖν πρεσβείαν
ὡς τὸν Δία, φέρουσαν δῶρα. ἐπεὶ δ’ ἀφίκοντο ἐπὶ
τὸν Ὄλυμπον αἱ μέλιτται, ἀπέδοσαν τὰ δῶρα τῷ
Διΐ· ὁ δὲ Ζεὺς ἔχαιρεν ἰδὼν τὰ δῶρα, καὶ ἔφη·
‘ἀντὶ τούτων τῶν δώρων, ὦ εὐσεβέσταται μέλιτται,
αἰτεῖτέ με καὶ ὑμεῖς δῶρον· καὶ δώσω ὅ τι ἂν βούλησθε.’
ἡ δὲ γεραιτάτη τῶν μελιττῶν ἠμείψατο τάδε· ‘ὦ Ζεῦ,
εὔχομαί σέ μοι δοῦναι κέντρον ἔχειν. καὶ γὰρ κλέπται
πολλάκις φοιτῶσι παρὰ τὸν σίμβλον τὸν ἐμόν, καὶ
κλέπτουσι τὸ μέλι· ἐν νῷ ἔχω οὖν κεντεῖν τοὺς
κλέπτας τούτους, ἵνα μηκέτι φοιτήσωσι παρ’ ἐμέ.’</p>

<p>“ὁ δὲ Ζεὺς ἠρώτησε· ‘καὶ ποῖοί τινές εἰσιν οἱ
κλέπται, οἵπερ κλέπτουσι τὸ μέλι;’ ἡ δ’ ἔφη, ‘ἔστι τοι
ζῷα μέγιστα δή, ὥσπερ δένδρα, καὶ βαδίζει ὀρθά, οὐχ
ὥσπερ τὰ ἄλλα τῶν ζῴων.’ ὁ δὲ θεὸς εὐθὺς κατέμαθε
ἀνθρώπους ὄντας τοὺς κλέπτας· καὶ ἐπειδὴ ἐφίλει
καὶ τὰς μελίττας καὶ τοὺς ἀνθρώπους, εἶπεν· ‘ὦ
μέλιττα, ἐπειδὴ ἀξιοῖς κέντρον ἔχειν, ἔχε δὴ τὸ
κέντρον· κεντήσεις τὸν κλέπτην καὶ λυπήσεις αὐτόν,
ἀλλὰ λείψεις τὸ κέντρον ἐν τῇ ὠτειλῇ· ὥστε λυπὴν
μὲν τῷ κλέπτῃ ἐμποιήσεις, θάνατον δὲ σεαυτῇ.’”</p>

<p>καὶ ἐγὼ ἐβόων, “οἴμοι τῆς μελίττης· τοῦτό τοι
δῶρον ἄδωρόν ἐστιν, ὥσπερ λέγουσι τὰ τῶν ἐχθρῶν·</p>

<p class="c">“ἐχθρῶν ἄδωρα δῶρα, κοὐκ ὀνήσιμα.”</p>
</div>

<div class="chap" id="ch30">
<h2>30<br/>
ΧΟΛΟΣ</h2>

<p>παῖς εἰμ’ ἐγὼ πεντεκαίδεκα ἔτη γεγονώς, ὁ δ’
ἀδελφὸς δέκα ἔτη γεγονώς ἐστιν, ἡ δ’ ἀδελφὴ ἑπτακαίδεκα
ἔτη γεγονυῖα. ὁπόσα μὲν ἔτη γεγονώς ἐστιν
ὁ πατήρ μου, οὐκ οἶδ’ ἔγωγε, νομίζω δὲ ἑκατὸν <span id="p65"/>
μάλιστα· καὶ γὰρ ἔχει τὰς τρίχας πολιάς, ἔχει δὲ
καὶ μέγαν τὸν πώγωνα καὶ μεγάλην τὴν φωνήν. ὁ
πατὴρ δ’ ὅταν ὀργίζηται συσπᾷ δὴ τὰς ὄφρυας, ὥστε
ῥυτίδας φαίνεσθαι ἐν τῷ μετώπῳ, καὶ ταυρηδὸν
βλέπων βοᾷ μεγάλῃ τῇ φωνῇ, “ἐς κόρακας, ὦ κάθαρμα·
εἴθε μὴ ἐγένου τὴν ἀρχήν.” ἡ δὲ μήτηρ, “εὐφήμει,
φησίν, ὦ ἄνερ· σὸς γάρ ἐστιν ὁ παῖς, χρηστοῦ πατρὸς
νεόττιον.” ὁ δὲ βοᾷ μάλ’ αὖθις, “σὸς μὲν οὖν, κακοῦ
κόρακος κακὸν ᾠόν.” ἡμεῖς δὲ φοβούμενοι λανθάνομεν
φεύγοντες.</p>
</div>

<div class="chap" id="ch31">
<h2>31<br/>
ΦΑΤΤΑ</h2>

<p>ὁ βουκόλος ἡμῶν ὁ γεραίτατος πολλοὺς μὲν οἶδε
μύθους τῶν πάλαι, πολλάκις δ’ ἡμῖν διηγεῖται.
κοιμωμένων δέ ποτε περὶ μεσημβρίαν τῇ ἡμῶν ἐν τῇ
σκιᾷ, ἀκούομεν φάττης στενούσης ἐν τῇ λόχμῃ· ἡ δ’
Ἑλένη, “φεῦ τῆς ὄρνιθος, ἦ δ’ ἥ, ὡς οἰκτρῶς
ἀναστένει.” ὁ δὲ βουκόλος, “καὶ εὖ ποιοῦσα, φησίν·
ἦν γάρ ποτε παρθένος καὶ αὐτή.” ἡ δὲ φησίν, “εἰ
γὰρ λέγοις ἡμῖν τὸν μῦθον παραμύθιον τοῦ θάλπους·
μὴ ἄλλως ποίου.” ὁ δ’ οὐδὲν φθονῶν λέγει τοιάδε·</p>

<p>“ἴσθι οὖν τὴν φάτταν, ὦ Ἑλένη, παρθένον
γενομένην καλήν· ἔνεμε δὲ βοῦς πολλὰς ἐτέρποντο αἱ
βόες ταῖς ᾠδαῖς, καὶ ἔνεμε τὰς βοῦς οὔτε καλαύροπι
οὔτε κέντρῳ χρωμένη· ἀλλὰ καθημένη ὑπὸ πίτυος,
καὶ στεφανίσκον ἔχουσα πίτυος, ᾖδε Πᾶνα καὶ τὴν
πίτυν, αἱ δὲ βόες παρέμενον ἡδόμεναι τῇ ᾠδῇ. παῖς
δ’ ἦν πέλας νέμων βοῦς, ὢν δὲ καὶ αὐτὸς οὐκ
ἄμουσος, φιλονεικῶν δ’ ὡς ἀνὴρ πρὸς γυναῖκα, μέλος
ᾖδεν ἀντῳδόν· ᾄδων δ’ ἔθελξε τὰς βοῦς τὰς τῆς
παρθένου, καὶ τῶν βοῶν ὀκτὼ αἱ άρισται ᾤχοντο <span id="p66"/>
φερόμεναι ὡς αὐτόν. ἤχθετο δ’ ἡ παρθένος τὰς μὲν
βοῦς ὀλέσασα, τῇ δ’ ῷδῇ ἡττηθεῖσα· καὶ ηὔχετο
τοῖς θεοῖς ὄρνις γενέσθαι πρὶν οἴκαδ’ ἀφικέσθαι.
ἐπείθοντο δ’ οἱ θεοί, καὶ μεταλλάττουσιν αὐτῇ τὴν
φύσιν, καὶ ἐγένετο αὕτη ἡ ὄρνις, ἡ φάττα, μουσικωτάτη
οὖσα· στένει δ’ ἥδε ἔτι καὶ νῦν, μηνύουσα τὴν
συμφοράν, ὅτι ζητεῖ τὰς βοῦς τὰς θελχθείσας.”</p>
</div>

<div class="chap" id="ch32">
<h2>32<br/>
ΤΡΥΓΗΤΟΣ</h2>

<p>ἀκμαζούσης τῆς ὀπώρας ὁ τρύγητος γίγνεται·
γιγνομένου δὲ τοῦ τρυγήτου, πᾶς ἐστι κατὰ τοὺς
ἀγροὺς ἐν ἔργῳ. ὁ μὲν γὰρ ληνοὺς ἐπισκευάζει· ὁ
δὲ πίθους ἐκκαθαίρει· οἱ δὲ πλέκουσιν ἀρρίχους. δεῖ
δρεπάνης μικρᾶς ἐς βότρυος τομήν, δεῖ λίθου ὥστε
θλῖψαι τοὺς βότρυας, δεῖ λύγου ξηρᾶς πρὸς δᾷδας,
ἵνα τὸ γλεῦκος ὑπὸ φάους κομισθῇ. ἡμεῖς οὖν μετὰ
τῶν ἄλλων μετέχομεν τοῦ ἔργου. τοὺς μὲν βότρυας
ἐν ἀρρίχοις βαστάζομεν καὶ ἐς τὰς ληνοὺς ἐμβάλλομεν,
ἐμβαλόντες δὲ πατοῦμεν γυμνοῖς τοῖς ποσί· ἡ
δ’ Ἑλένη τροφὴν παρασκευάζει τοῖς τρυγῶσι, καὶ
ἐγχεῖ οἶνον αὐτοῖς, καὶ τῶν ἀμπέλων τὰς ταπεινοτέρας
αὐτὴ τρυγᾷ.</p>

<p>ὅταν δὲ μετ’ ὀλίγας ἡμέρας τέλος γένηται τοῦ
τρυγήτου, πάντες ὥσπερ κύνες ἐκ δεσμῶν λυθέντες
σκιρτῶσι, συρίζουσιν, ᾄδουσιν. οἱ δὲ γέροντες ἥσυχοι
τῆς ἑσπέρας κατακλινόμενοι, πολλὰ πρὸς ἀλλήλους
λέγουσιν, οἷα δὴ γέροντες· ὡς ἔνεμον ἡνίκ’ ἦσαν νέοι,
ὡς δὲ πολλὰς λῃστῶν διαδρομὰς διέφυγον· ἐσεμνύνετό
τις ὡς λύκον κτείνας· ἄλλος δ’ ὡς μόνου τοῦ Πανὸς
δεύτερα συρίζων· οὗτος δὲ κόμπος ἦν Μελήτου,
ἀνδρὸς βουκόλου, περσβύτου, σισύραν ἐνδυμένου καὶ
πήραν ἐξηρτημένου, καὶ καρβατίνας ὑποδεδεμένου. <span id="p67"/>
ἐδέοντο οὖν αὐτοῦ πάντες συρίζειν· ὁ δὲ καίπερ
γέρων ὢν τέλος δὴ συνῄνει, καὶ μετεπέμψατο τὴν
ἑαυτοῦ σύριγγα. ἐν ᾧ χρόνῳ δὲ ἀπῆν ὁ παῖς, ὁ
κομίζων τὴν σύριγγα, λέγει ἡμῖν ὁ Μέλητος τὸν περὶ
τῆς σύριγγος μῦθον, ὅνπερ ᾖσεν αὐτῷ Σίκελος
αἰπόλος τράγον ληψόμενος μισθόν. ὁ δὲ μῦθος ἦν
τοιόσδε·</p>

<p>“αὕτη ἡ σῦριγξ, ἦ δ’ ὃς ὁ Μέλητος, οὐκ ἦν
ὄργανον τὴν ἀρχήν, ἀλλὰ περθένος καλὴ καὶ μουσική.
ὁ δὲ Πὰν ἀκούσας τῆς παρθένου πάνυ καλῶς ᾀδούσης,
ἤρα αὐτῆς καὶ γαμεῖν ἤθελεν· ἡ δ’ ἐγέλα λέγουσα,
‘ποῖός τις σύ γ’ ἐραστής, οὔτε τράγος ὢν οὔτ’
ἄνθρωπος;’ ἴστε γὰρ τὸν Πᾶνα τραγικὼ ἔχοντα τὼ
σκέλει. καὶ ὁ μὲν ὠργίζετο, ἡ δ’ ἔφευγε· φεύγουσα
δὲ καὶ καμοῦσα, ἐς δόνακας ἔκρυψεν ἑαυτήν, καὶ δὴ
καὶ ὡς φασὶν φρούδη γίγνεται ἢ ἐς ἕλος ἢ καταδύσασα
ἐς τὴν γῆν. ὁ δὲ Πὰν κατατεμὼν τοὺς
δόνακας, εἶτα ἤθελεν συζεῦξαι, ὡς μόρια δὴ τοῦ
σώματος τῆς παρθένου· συζεύξας δὲ ἐφίκει, καὶ ἐν ᾧ
ἐφίλει τοὺς δόνακας, ἐπιθεὶς τὸ στόμα καὶ ἐμπνέων
κατὰ τύχην, τὸ πνεῦμα φωνὴν ἐνεποίει, καὶ ἔστενον
ἤδη οἱ δόνακες. ὁ Πὰν οὖν μαθὼν ταῦτα ἐξεῦρε τὸ
ὄργανον ὅπερ καλοῦμεν σύριγγα.”</p>

<p>κατῆλθε δ’ ἤδη ὁ παῖς φέρων τοῦ Μελήτου τὴν
σύριγγα· ἀναστὰς οὖν ὁ Μέλητος, καὶ καθίσας ἐν
καθέδρᾳ, πρῶτον μὲν ἐπειρᾶτο τῶν καλάμων, εἰ εὔπνοι·
εἶτα μαθὼν τὸ πνεῦμα διατρέχον εὖ, ἐνέπνει. καὶ
ἐνόμιζέ τις ἂν αὐτὸν τὸν Πᾶνα συρίζειν, οὕτω καλὸν
ἦν τὸ σύριγμα.</p>

<p>οἱ μὲν οὖν ἄλλοι σιωπῄ ἔκειντο τερπόμενοι·
Τίτυρος δὲ ἀναστάς, καὶ κελεύσας συρίζειν διονυσιακὸν
μέλος, ἐπιλήνιον αύτοῖς ὄρχησιν ὠρχήσατο· καὶ ἐῴκει
ποτὲ μὲν τρυγῶντι ποτὲ δὲ φέροντι ἀρρίχους, εἶτα
πατοῦντι τοὺς βότρυας, εἶτα πληροῦντι τοὺς πίθους, <span id="p68"/>
εἶτα πίνοντι τοῦ γλεύκους. ταῦτα πάντα οὕτως εὖ
ὠρχήσατο ὁ Τίτυρος, ὥστ’ ἐδόκουν βλέπειν καὶ τὰς
ἀμπέλους καὶ τὴν ληνὸν καὶ τοὺς πίθους καὶ ἀληθῶς
Τίτυρον πίνοντα.</p>

<p>τοῦτο δὲ κινεῖ ἐμέ τε καὶ τὴν Ἑλένην· καὶ εὐθὺς
ἀναστάντες ὠρχούμεθα τὸν μῦθον τὸν τῆς Σύριγγος.
ἐγὼ μὲν Πᾶνα ἐμιμούμην, ἡ δὲ Σύριγγα. ἐγὼ μὲν
ἱκέτευον, ἡ δὲ καταφρονοῦσα ἐμειδία· ἐδίωκον μὲν
ἐγώ, ἐπ’ ἄκροις τοῖς ποσὶ τρέχων, τάς χηλάς τοῦ
Πανὸς μιμούμενος· ἡ δέ ἔφευγε, καὶ φεύγουσα
ἔκαμνεν. ἔπειτα ἡ Ἑλένη κατέφυγεν ἐς τὴν ὕλην
κρύψουσ’ ἑαυτήν, ἐγὼ δὲ λαβὼν τὴν Μελήτου σύριγγα,
συρίζω· ὥσθ’ ὁ Μέλητος θαυμάσας φιλεῖ τέ μ’
ἀναπηδήσας, καὶ τὴν σύριγγα χαρίζεταί μοι, καὶ
χαίρει καταλιπὼν αὐτὴν διαδόχῳ τοιούτῳ.</p>
</div>

<div class="chap" id="ch33">
<h2>33<br/>
ΑΤΥΧΙΑ</h2>

<p>τήμερον ἐγένετο κακὸν μέγα· καὶ γὰρ ὁ Εὐκράτης
ἐρρίφθη ἀφ’ ἵππου.</p>

<p>ἔστι μὲν φίλος μου ὁ Εὐκράτης καὶ ὁμῆλιξ, ναίει
δὲ οὐ πέλας. οὗτος δὲ ἔλαβε νεωστὶ δῶρον ἀπὸ τοῦ
πατρός, ἵππον καλὸν καὶ μέγαν. ἔτυχεν δ’ ὁ πατὴρ
τοῦ Εὐκράτους παρὼν μεθ’ ἡμῶν, καὶ ἦλθέ τις τῶν
οἰκετῶν αὐτοῦ, σημαίνων τῷ προσώπῳ κακόν τι· ὁ
δὲ πατὴρ άνεβόα, “κακόν τι γέγονε τῷ παιδί.”
πρὸς ταῦτα ἀντημείψατο ὁ οἰκέτης, “τέθνηκεν ὁ
παῖς.” ὁ δέ πατὴρ ὥσπερ κωφὸς γενόμενος ἐκάθητο
σιωπῶν· ὁ δ’ οἰκέτης λέγει· “ἀνέβη δὴ ὁ Εὐκράτης
ἐπὶ τὸν ἵππον, ὃν σὺ ἔδωκας αὐτῷ, καὶ πρῶτον μὲν
ἤλαυνεν ἠρέμα· ἐπεὶ δὲ δύο ἢ τρεῖς δρόμους περιῆλθεν,
ἐπέσχε τὸν ἵππον, καὶ τὸν ἱδρῶτα κατέψα καθήμενος,
τοῦ ῥυτῆρος ἀμελήσας. ἀπομάττοντος δὲ τοὺς ἱδρῶτας <span id="p69"/>
ἀπὸ τῆς ἕδρας, ψόφος ὄπισθεν γίγνεται, καὶ ὁ ἵππος
ἐκταραχθεὶς πηδᾷ ὄρθιος καὶ φέρεται, ἐνδακὼν τὸν
χαλινόν, καὶ σιμώσας τὸν αὐχένα, καὶ τὴν ἔθειραν
φρίξας. καὶ οἰστρηθεὶς φόβῳ, ἄνω τε καὶ κάτω
πηδᾷ· ὁ δὲ παῖς ὁ κακοδαίμων ἄλλοτε ἐπὶ οὐρὰν
κατολισθάνει, ἄλλοτ’ ἐπὶ τράχηλον κυβιστᾷ· καὶ ἦν
τῆς τύχης, οὐκέτι δυνάμενος κρατεῖν τῶν ῥυτήρων.
μετ’ ὀλίγον οὖν ὁ ἵππος ἐκτρέπεται τῆς ὁδοῦ καὶ εἰς
ὕλην εἰσεπήδησε, καὶ εὐθὺς τὸν παῖδα προσπαίει
δένδρῳ· ὁ δ’ ἐκκρούεται ἐξ ἕδρας, τὸ δὲ πρόσωπον
σπαράττεται τοῖς κλάδοις τοῦ δένδρου καὶ αἰσχροῖς
τραύμασι περιδρύπτεται. καὶ μὴν οἱ ῥυτῆρές γε
περιδεθέντες οὐκ ἀφῆκαν τὸ σῶμα, ἀλλὰ εἷλκον
ὀπίσω. ὁ δ’ ἵππος ἔτι μᾶλλον ταραττόμενος τῷ
πτώματι καὶ ἐμποδιζόμενος ἐς τὸν δρόμον, καταπατεῖ
τὸν ἄθλιον, ἐκλακτίζων· ὥστ’ ἰδών τις οὐκ ἂν
γνωρίσειεν αὐτόν.”</p>

<p>ταῦτ’ ἀκούσας ὁ πατὴρ χρόνον μέν τινα ἐσίγα,
εἶτ’ ἀναστὰς ἔτι σιγῶν ἀπῆλθεν· αἱ δὲ γυναῖκες
κλαίουσαι ἐπλήρουν τὴν οἰκίαν κωκυμάτων.</p>
</div>

<div class="chap" id="ch34">
<h2>34<br/>
ΑΣΚΛΑΗΠΙΟΣ</h2>

<p>οἷα ἔπαθον, ἄναξ Παιών· οἷα θαύματα εἶδον, αὐτὸς
ὁρῶν καὶ άκούων, αὐτόπτης γενόμενος. ὢ μεγάλων
θεῶν. ἀλλὰ δεῖ πάντα λέγειν ἐφεξῆς.</p>

<p>ὁ ἀδελφὸς ἐνόσησε· ὢ τοῦ τάλανος. ἐπύρεττε
σφόδρα· ἐμφύσημα κακόν, πολλὴ δίψα, παρέλεγε,
παρεφέρετο· λήθη εἶχε πάντων ὅσα λέγοι· ἐρρίγωσεν,
ἐθερμάνθη· βοή, ταραχή, λόγοι πολλοί, κῶμα. τί
ποιῶμεν; εὐχόμεθα τοῖς θεοῖς, τοῖς ἥρωσι· θύομεν
ἱερά· οὐδὲν ὄφελος. ἔδοξεν οὖν ἐγκοιμᾶσθαι ἐν τῷ
Ἀσκληπιείῳ.</p>

<span id="p70"/>
<p>ἐπορευόμεθα εγώ τε καὶ ὁ πατὴρ καὶ οἰκέται τινές,
ὁ δ’ ἀδελφὸς ἐν ἁμάξῃ, οἰκτρῶς διακείμενος.</p>

<p>ᾖμεν οὖν πρὸς τὸ τέμενος τοῦ θεοῦ. ἔπειτα δὲ
βωμῷ καθωσιώσαμεν τὰ πόπανα καὶ τὰ προθύματα,
τὸν δὲ πέλανον εἰσεβάλομεν εἰς τὸ πύρ· ταῦτα δὲ
ποιήσαντες, κατεκλίναμεν τὸν παῖδα, καὶ ἡμεῖς παρ’
αὐτῷ κατεκλίθημεν, ἔχοντες στιβάδα ἕκαστος. κὰ ἦσαν
πολλοὶ καὶ ἄλλοι ἐγκοιμώμενοι, παντοδαπὰ νοσήματα
ἔχοντες. και ὁ πρόπολος ἐλθὼν άπέσβεσε τοὺς
λύχνους· ἀποσβέσας δὲ ἡμῖν παρήγγειλεν ἐγκαθεύδειν·
“καὶ ἐάν τις, φησίν, ψόφου αἴσθηται, σιγάτω.”
ἡμεῖς δὲ κοσμίως κατεκείμεθα. ἀλλ’ ἐγὼ οὐκ ἠδυνάμην
καθεύδειν· ἔπειτα ἀναβλέψας ὁρῶ τὸν ἱερέα συλλέγοντα
τοὺς φθοῖς καὶ τὰς ἰσχάδας ἀπὸ τῆς ἱερᾶς τραπέζης,
περιῆλθε δὲ πάντας τοὺς βωμοὺς ἐν κύκλῳ, ζητῶν τὰ
πόπανα.</p>

<p>καὶ ἰδοὺ ὁ θεός, ὥσπερ νεανίας τις καλός· περιῄει
δὲ μετὰ προσπόλων τινῶν, καὶ, ὡς ἐδοκεῖ, εἵποντο αὐτῷ
αἱ θυγατέρες, Ἰασὼ καὶ Πανάκεια. καὶ ὁ θεὸς ἐσκόπει
τὰ νοσήματα. ἐγὼ δὲ δείσας ἐνεκαλυψάμην, ἑώρων
δὲ πάντα ὅμως δι’ ὀπῆς τινος τοῦ τριβωνίου. ὁ δ’
ἔδωκε τῷ μὲν φάρμακον, τῷ δὲ κατέπλασεν τὰ βλέφαρα,
καὶ ἄλλοις ἄλλως ἐχρῆτο. μετὰ ταῦτα τῷ Θρασυστόμῳ
παρεκαθέζετο· καὶ πρῶτον μὲν ἐφήψατο τῆς κεφαλῆς
καὶ τῆς χειρός, οὐκ οἶδα πῶς· εἶτ’ ἐπόππυσεν· καὶ
ἰδού, ἐξῃξάτην δύο δράκοντε ἐκ τοῦ ναοῦ, ὑπερφυῶς
ὡς μεγάλω. τούτω δὲ τὼ δράκοντε περιελειχέτην τὸ
πρόσωπον, ὁ δὲ παῖς ἐκοιμᾶτο. και ὡς διέλαμψεν
ἡμέρα, ἐξηγέρθη ὑγιής.</p>

<p>ὁ δὲ πατὴρ εὐθὺς ἔθυσε χοῖρον τῷ θεῷ, εὐχόμενος
ὧδε· “χαίροις, ἄναξ Παιών, ἥ τε Κορωνὶς ἥ σ’
ἔτικτεν καὶ ὁ πατὴρ Ἀπόλλων, καὶ Ὑγίεια καὶ Ἰασὼ
καὶ Πανάκεια χαίροιεν· ἵλεῳ δεῦτε, δέξαισθε τὸν
χοῖρον ὃν θύω, ἴατρα τῆς νόσου ἣν ἀπέψησας ταῖς <span id="p71"/>
ἠπίαις χερσίν, ὦ ἄναξ.” ταῦτ’ εἰπών, ἀνέθηκε πίνακα.
ἔπειτα προσῄει ὁ νεωκόρος λέγων, “καλά σοι τὰ ἱερά,
ὦ ἄνερ. ἰὴ ἰὴ Παιών, εὐμενὴς εἴης ἐπὶ καλοῖς ἱεροῖς
τούτῳ τε καὶ τοῖς υἱοῖς. ἰὴ ἰὴ Παιών· οὕτως εἴη
ταῦτα.” καὶ ὁ πατήρ λέγει πρὸς ἐμέ, “ἔνθες τὸν
πέλανον εἰς τὴν τρώγλην τοῦ δράκοντος εὐφημῶν.”
δόντες δὲ τῷ νεωκόρῳ τὴν μοῖραν τοῦ χοίρου, ἀπῇμεν
χαίροντες οἴκαδε.</p>
</div>

<div class="chap" id="ch35">
<h2>35<br/>
ΤΑ ΤΗΣ ΜΑΝΔΡΑΣ</h2>

<p>ἐξήλθομεν νεωστὶ πρὸς θήραν ἐγώ τε καὶ ὁ πατήρ·
καὶ τῆς ἑσπέρας ὁρώμεν σταθμόν τινα οὐ πολὺ
ἀπέχοντα. οἱ δὲ κύνες αὐτοῦ ᾔσθοντο προσιόντων
ἡμῶν, καὶ ὑλάκτουν μέγα, καὶ δὴ καὶ ἔδακον ἄν, εἰ
μὴ ἡμεῖς ἐκαθίσαμεν. ἀλλ’ εὐθὺς ἐξῆλθεν ἐκεῖνος ὃς
τοῦτον τὸν σταθμὸν ᾠκοδόμησε· καὶ ἐσόβει μὲν τοὺς
κύνας, ἡμᾶς δὲ φιλίως ἠσπάζετο, λέγων, “χαίρε, ὦ ξένε,
καὶ σύ, ὦ παῖ.” ὁ δὲ πατήρ, “χαίρε καὶ σύ, φησίν,
ώ γέρον· καὶ γὰρ εὖ ἴσθι ἀπολομένους ἄν ἡμᾶς ὑπὸ
τῶν σῶν κυνῶν, εἰ μὴ ἔφθασας βοηθῶν.” “ἀληθῆ, ἦ
δ’ ὃς ὁ συβώτης· ἀλλ’ ἕπου, ἵνα σοι δῶ φαγεῖν
καὶ πιεῖν· ὀψὲ γὰρ.” ταῦτ’ εἰπών, ἡγεῖτο ἡμῶν ὁ
συβώτης· καὶ ἔστρωσε χαμαὶ δέρματα αἰγῶν· ὁ δὲ
πατὴρ εἶπεν, “Ζεὺς δοίη σοι, ὦ γέρον, ὅ τι μάλιστα
ἐθέλεις, ἀντὶ τῆς φιλοξενίας.” ὁ δέ, “ὦ ξέν’, ἔφη,
πρὸς Διὸς ἔρχονται ξένοι τε καὶ πτωχοί· ὀλίγον μὲν
δίδωμι, ἄσμενος δέ.” ταῦτ’ εἰπὼν ἐκόμισεν ἀπὸ τοῦ
συφεοῦ χοῖρον γαλαθηνόν· καὶ σφάξας ὤπτησε τὰ
κρέα ἀμφ’ ὀβελοῖς. ὀπτήσας δὲ παρέθηκεν ἡμῖν θερμά,
αὐτοῖς ὀβελοῖς· καὶ ἐκέρασεν οἶνον, καὶ πέλας καθίσας
ἔφη, “ἐσθίετε νῦν, ὦ ξένοι.” καὶ ἐπεὶ ἐφάγομεν,
ἔπλησε τὸ ποτήριον ᾧπερ ἔπινεν αὐτός, καὶ ἔδωκε
τῷ πατρί, καὶ ὃς ἐμοί.</p>

<span id="p72"/>
<p>καὶ μὴν νὺξ ἐπῆλθε κακὴ καὶ σκοτεινή· σελήνη
γὰρ οὐκ ἦν. ὗε δὲ Ζεὺς παννύχιος, ἔπνει δὲ Ζέφυρος,
ὃς αἰεὶ ὑετὸν φέρει ἀνθρώποις. ἡμεῖς δὲ ἐκαθήμεθα
διαλεγόμενοι. καὶ ὁ πατήρ, “εἰπέ μοι, φησίν, τι
ἐστι τὸ ὄνομά σου; καὶ τίς πόθεν εἶ ἀνδρῶν;” ὁ
δὲ ἀπεκρίνατο ὧδε·</p>

<p>“ὦ ξένε, τὸ μὲν ὄνομα Εὔμαιος, συβώτης δ’ εἰμὶ ὡς
ὁρᾷς· ἀλλ’ ἐγενόμην μακρὰν ἔνθενδε. νῆσός ἐστί τις
Ἀστυπάλαια, εἴ που ἀκούεις, Κρήτης μὲν καθύπερθεν,
ἐγγὺς δὲ τῆς Ἀμοργοῦ· καλοῦσι δ’ αὐτὴν θεῶν
τράπεζαν· κεῖται δ’ ἐν μέσῃ τῇ θαλάττῃ, εὔβοτος,
εὔμηλος, πλήρης οἴνου καὶ πυρῶν. ἔστι δὲ καὶ
ὑγιεινὴ ὡς μάλιστα, οὐδὲ νόσοι ὑπάρχουσιν· ἀποθνῄσκουσι
δ’ οἱ ἔνοντες γήρᾳ, πολλὰ ἔτη γεγονότες.
ἔνεστον δὲ δύο πόλει, τῆς δ’ ἑτέρας πλουσιώτατος ἦν
πολίτης ὁ πατὴρ ὁ ἐμός.”</p>

<p>ὁ δὲ πατήρ μου ὑπολαβὼν εἶπεν, “φεῦ τῆς ἀτυχίας,
ὦ Εὔμαιε· οἷος ὢν οἷος ἐγένου δή.” ὁ δὲ εἶπεν,
“ἀληθῆ λέγεις, ὦ ξένε· καὶ γὰρ ἦλθον ἄνδρες
Φοίνικες ἐν νηΐ, πλεονέκται ὄντες καὶ ἄγριοι, ἔμποροι
δὲ τὸ σχῆμα· ἦγον δὲ φόρτον ἀθυρμάτων ἐν τῇ νηΐ.
καὶ μὴν ἦν γ’ ἐν τῇ πατρὸς οἰκίᾳ γυνὴ Φοῖνιξ· ἡ δ’
ἰδοῦσα τοὺς πατριώτας, μηχανὴν ἐμηχανήσατο τοιάνδε·
συνθεῖσα τὴν ἡμέραν ἐν ᾗ ἄπεισιν οἱ Φοίνικες,
λάθρα τοῦ πατρὸς τοῦ ἐμοῦ φεύγει. καὶ οἱ μὲν
ἐδείπνησάν τε καὶ ἐξῆλθον ἐς ἀγοράν, αἱ δὲ γυναῖκες
ἐκάθηντο ἐν τῇ αὐλῇ· ἦν δ’ ἐν μέσῳ Φοῖνίξ τις, ἐκ
συνθήματος ἐλθών, ἔχων δὲ περιδέραιον χρυσοῦν τε
καὶ καλόν· καὶ αἱ μὲν ἐλάμβανον ἐν χερσὶν τὸ
περιδέραιον, καὶ περιέβαλλον ταῖς δέραις, καὶ ὦνον
ἐδίδουν· ὁ δὲ πρῶτον μὲν ἀνένευσε, τέλος δὲ κατένευσε,
καὶ λαβὼν τὸν ὦνον παρὰ τὴν νῆα ἀπέβη.
ἐν τούτῳ δὲ ἡ δούλη λαθοῦσα κατέφυγε, λαβοῦσα μὲν
χειρὸς ἐμέ, κρύψασα δὲ ἐν κόλπῳ τρία ποτήρια <span id="p73"/>
χρυσᾶ, ἅπερ ἐφεῦρέ που· ἐγὼ δὲ εἱπόμην οὐδ’ ἔγνων
τὸ γιγνόμενον. ἐπειδὴ δ’ ἐς τὸν λιμένα κατήλθομεν,
τρέχοντες ταχέως, ἰδοὺ ἥ τε ναῦς ἑτοίμη καὶ οἱ
Φοίνικες· καὶ εὐθὺς ἀναβάντες εἰς τὴν ναῦν ἀπεπλέομεν,
ἦν δ’ οὔριος ἄνεμος κατὰ πρὐμναν. καὶ ἕξ μὲν
ἡμέρας ἐπλἐομεν ὑπὲρ τὴν θάλατταν, τᾖ δ’ ἑβδόμῃ
προσεῖχον τὴν ναῦν τῇ Ἀττικῇ, ὅπου ἐστὶν ὁ
πορθμὸς τῆς τ’ Ἀττικῆς καὶ τῆς Εὐβοίας· ἐμὲ δ’
ἀπέδοντο τριακοσίων δραχμῶν ἀνδρὶ ἀγροίκῳ, ὁ δέ
μ’ ἐπἑστησε τῷδε τῷ σταθμῷ φυλάξοντα τὸ χοιροκομεῖον
αὑτῷ· ἔχω δέ, ὡς ὁρᾷς, σῦς πολλούς τε καὶ
πολλάς.”</p>

<p>πρὸς ταῦτ’ ἀπεκρίνατο ὁ πατὴρ ὧδε· “ὦ Εὔμαιε,
οἰκτίρω σε δή, οἷα ἔπαθες κακά· Ζεὺς δ’ ἄρα δίδωσιν
ἑκάστω ὅποι’ ἂν ἐθέλῃ, τῷ μὲν καλά, τῷ δὲ κακά·
ἡμεῖς δὲ ὄντες ἐφημέριοι ἐοίκαμεν τοῖς φύλλοις τῶν
δένδρων, κινούμεθα δ’ ἔνθα καὶ ἔνθα ὑπὸ τῶν ἀνέμων
εἰκῆ. ἀλλὰ πίωμεν καὶ λαθώμεθα τῶν κακῶν.”</p>

<p>ἐπεὶ δ’ ἐπαύσατο λέγων ὁ πατήρ, χρόνον μέν τινα
ἐσιγῶμεν· τέλος τῶν ἑταίρων τις τῶν Εὐμαίου (ἦσαν
γὰρ δύο, καὶ ἐκαθήσθην πέλας) εἶπε, “κἀγώ, ὦ
Εὔμαιε, ἤκουσα θαυμάσι’ ἄττα ἀπὸ Φοίνικός τινος, ὃς
ἔφασκε περιπλεῖν τὴν Λιβύην ἔξω τῶν Ἡρακλείων
στηλῶν.” ὁ δ’ Εὔμαιος, “λέγε δή,” φησίν· ὁ δ’
ἔφη, “καὶ δὴ λέγω ὡς καὶ εκεῖνος εἶπεν ἐμοί. ἔδοξε
γὰρ τοῖς Καρχηδονίοις, ἦ δ’ ὃς ὁ Φοῖνιξ, ᾧ ἦν ὄνομα
Ἅννων, πλεῖν ἐμὲ ἔξω στηλῶν καὶ πόλεις κτίζειν.
καὶ ἔπλευσα πεντηκοντόρους ἑξήκοντα ἄγων, καὶ
πλῆθος ἀνδρῶν καὶ γυναικῶν μυριάδων τριῶν, καὶ
σιτία, καὶ τὴν ἄλλην παρασκευήν. ὡς δ’ ἀναχθέντες
ἐπλεύσαμεν ἔξω τῶν στηλῶν, ἀφικόμεθα ἐπὶ Σολόεντα,
Λιβυκὸν ἀκρωτήριον λάσιον δένδρεσιν. ἔνθα Ποσειδῶνος
ἱερὸν ἱδρυσάμενοι πάλιν ἐπέβημεν πρὸς ἥλιον
ἀνέχοντα ἡμέρας ἥμισυ, ἄχρι οὗ ἐκομίσθημεν ἐς <span id="p74"/>
λίμνην οὐ πόρρω τῆς θαλάττης κειμένην, καλάμου
μεστὴν πολλοῦ καὶ μεγάλου· ἐνῆσαν δὲ καὶ ἐλέφαντες
καὶ τἆλλα θηρία νεμόμενα πάμπολλα. τὴν δὲ λίμνην
παραλλάξαντες ὅσον ἡμέρας πλοῦν, κατῳκίσαμεν
πόλεις πρὸς τῇ θαλάττῃ πέντε. κἀκεῖθεν ἀναχθέντες
ἤλθομεν ἐπὶ μἐγαν ποταμὸν Λίξον, ἀπὸ τῆς Λιβύης
ῥέοντα. παρὰ δ’ αὐτὸν νομάδες ἄνθρωποι Λιξῖται
βοσκήματ’ ἔνεμον, παρ’ οἷς ἐμείναμεν χρόνον τινά,
φιλοι γενόμενοι. τούτων δὲ καθύπερθεν Αἰθίοπες
ᾤκουν ἄξενοι, γῆν νεμόμενοι θηριώδη. ὄρη δὲ ἦν
μεγάλα, ἐξ ὧν ῥεῖν φασι τὸν Λίξον, περὶ δὲ τὰ ὄρη
κατοικεῖν ἀνθρώπους ἀλλοιομόρφους, Τρωγλοδύτας·
οὓς θάττονας ἵππων δρόμῳ ἔφασαν οἱ Λιξῖται.
λαβόντες δὲ παρ’ αὐτῶν ἑρμηνέας, παρεπλέομεν τὴν
ἐρήμην πρὸς μεσημβρίαν δὐο ἡμέρας· ἐκεῖθεν δὲ
πάλιν πρὸς ἥλιον ἀνέχοντα ἡμέρας δρόμον. ἔνθα
εὕρομεν ἐν μυχῷ τινος κόλπου νῆσον μικράν, κύκλον
ἔχουσαν σταδίων πέντε· ἣν κατῳκίσαμεν, Κέρνην
ὀνομάσαντες. τοὐντεῦθεν ἐς λίμνην ἀφικόμεθα, διά
τινος ποταμοῦ μεγάλου διαπλεύσαντες· εἶχε δὲ νήσους
ἡ λίμνη τρεῖς, μείζους τῆς Κέρνης. ἀφ’ ὧν ἡμερήσιον
πλοῦν κατανύσαντες, εἰς τὸν μυχὸν τῆς λίμνης
ἤλθομεν, ὑπὲρ ἣν ὄρη μέγιστα ὑπερέτεινε, μεστὰ
ἀνθρώπων ἀγρίων, δέρματα θήρεια ἠμφιεσμένων, οἳ
πέτροις βάλλοντες ἀπέωσαν ἡμᾶς, καὶ ἐκώλυσαν μὴ
ἐκβῆναι. ἐκεῖθεν πλέοντες εἰς ἕτερον ἤλθομεν ποταμόν,
μέγαν καὶ πλατύν, πλὴρη ὄντα κροκοδείλων καὶ
ἵππων ποταμίων. ὅθεν δὴ ἀποστρέψαντες εἰς Κέρνην
ἐπανήλθομεν. ἐκεῖθεν δ’ ἐπὶ μεσημβρίαν ἐπλεύσαμεν
δώδεκα ἡμέρας, τὴν γῆν παραπλέοντες, ἣν πᾶσαν
κατῷκουν Αἰθίοπες· οἱ δ’ ἔφευγον ἡμᾶς οὐδὲ ὑπέμενον
φωνὴν δ’ ἐξἱεσαν ἧς οὐ συνῄεσαν οὐδὲ οἱ μεθ’
ἡμῶν Λιξῖται. τῇ δ’ οὖν τελευταίᾳ ἡμέρᾳ προσωρμίσθημεν
ὄρεσι μεγάλοις καὶ δασέσιν. ἦν δὲ τὰ τῶν <span id="p75"/>
δένδρων ξύλα εὐώδη τε καὶ ποικίλα. περιπλεύσαντες
δὲ ταῦτα ἡμέρας δύο, ἐγενόμεθα ἐν θαλάττης χάσματι
ἀμετρήτῳ, ἧς ἐπὶ θάτερα ἐν τῇ γῇ πεδίον ἦν· ὅθεν
νυκτὸς ἀφεωρῶμεν πῦρ ἀναφερόμενον πανταχόθεν.
ὑδρευσάμενοι δ’ ἐκεῖθεν ἐπλέομεν ἐς τοὔμπροσθεν
ἡμέρας πέντε παρὰ γῆν, ἕως ἤλθομεν ἐς μέγαν κόλπον,
ὃν ἔφασαν οἱ ἑρμηνῆς καλεῖσθαι Ἑσπέρου Κέρας.
ἐν δὲ τούτῳ νῆσος ἦν μεγάλη, καὶ ἐν τῇ νήσῳ λίμνη
θαλαττώδης· εἰς ἣν ἀποβάντες ἡμέρας μὲν οὐδὲν
ἑωρῶμεν πλὴν ὕλης, νυκτὸς δὲ πυρὰ πολλὰ καιόμενα,
καὶ φωνὴν αὐλῶν ἠκούομεν καὶ κυμβάλων τε καὶ
τυμπάνων πάταηον καὶ κραυγὴν μεγάλην. φόβος
οὖν ἔλαβεν ἡμᾶς, καὶ οἱ μάντεις ἐκέλευον ἐκλείπειν
τὴν νῆσον. ταλέως δ’ ἐκπλεύσαντες παρεπλέομεν
χώραν θυμιαμάτων μεστήν· μέγιστοι δ’ ἀπ’ αὐτῆς
πυρὸς ῥύακες ἐνέβαλλον ἐς τὴν θάλατταν. ἡ γῆ
δ’ ὑπὸ θέρμης ἄβατος ἦν. ταχέως οὖν κἀκεῖθεν
φοβηθέντες ἀπεπλεύσαμεν. τέτταρας δ’ ἡμέρας φερόμενοι,
νυκτὸς τὴν γῆν ἀφεωρῶμεν φλογὸς μεστήν·
ἐν μέσῳ δ’ ἦν ὑψηλόν τι πῦρ, τῶν ἄλλων μεῖζον,
ἀπτόμενον ὡς ἐδόκει τῶν ἄστρων. τοῦτο δ’ ἡμέρας
ὄρος ἐφαίνετο μέγιστον, Θεῶν Ὄχημα καλούμενον.
τριταῖοι δ’ ἐκεῖθεν πυρῶδεις ῥύακας παραπλεύσαντες,
ἀφικόμεθα εἰς κόλπον Νότου Κέρας λεγόμενον. ἐν
δὲ τῷ μυλῷ νῆσος ἦν, ἐοικυῖα τῇ πρώτῃ, λίμνην
ἔχουσα· καὶ ἐν ταύτῃ νῆσος ἦν ἑτέρα, μεστὴ
ἀνθρώπων ἀγρίων. πολὺ δὲ πλείους ἦσαν γυναῖκες,
δασεῖαι τὰ σώματα· ἃς οἱ ἑρμηνῆς ἐκἀλουν Γορίλλας.
διώκοντες δὲ ἄνδρας μὲν συλλαδεῖν οὐκ ἡδυνησάμεθα,
ἀλλὰ πάντες ἀπέφυγον, κρημνοβάται ὄντες καὶ τοῖς
πέτροις ἀμυνόμενοι, γυναῖκας δὲ συνελάβομεν τρεῖς,
αἳ δάκνουσαί τε καὶ σπαράττουσαι τοὺς ἄγοντας οὐκ
ἤθελον ἕπεσθαι. ἀποκτείναντες μέντοι αὐτὰς ἐξεδείραμεν,
καὶ τὰς δορὰς ἐκομίσαμεν ἐς Καρχηδόνα. οὐ <span id="p76"/>
γὰρ ἔτι ἐπλεύσαμεν ττροσωτέρω, τῶν σιτίων ἡμᾶς
ἐπιλιπόντων.”</p>

<p>τοιοῦτος μέν νυν ἦν ὁ λόγος τοῦ ἀνδρός· ἡμεῖς
δὲ ἐθαυμάζομεν πολὺ τὸ θράσος τοῦ Ἅννωνος, ὅσην
γῆν παρέπλεοσεν ἔξω τῶν στηλῶν πρὸς μεσημδρίαν.
ὁ δὲ πατηρ μου ὁ Θράσυλλος, “οἴμοι, ἦ δ’ ὅς, οἷα
θαύματα δὴ ἔχει ἡ γῆ· ἔφριξα μὲν ἀκούων τὰ περὶ
τῶν Γοριλλῶν, καὶ θεοῖς χάριν οἶδα πλείστην ὅτι
οὐκ ἔχω Γόριλλαν γυναῖκ’ ἔγωγε. εἰ δὲ καὶ κατελήφθη
τις ἀνὴρ Γόριλλας, ἐνόμιζον ἂν σέ, ὦ θαυμάσιε,
Γόριλλαν εἶναι· τοιοῦτον γὰρ ἔχεις τὸν πώγωνα,
μέγαν τε καὶ δασύν.” καὶ οἱ μὲν ἐγἐλασαν, ἐγὼ δέ,
“ἀλλ’, ὦ πάτερ, ἔφην, ποῖόν τί ἐστιν ὁ ἐλέφας ὃν
λέγει οὗτος ὁ Γόριλλας; ποῖον δέ τι ὁ κροκόδειλος;
οὐ γάρ που ἔχομεν οἴκοι, οὐδ’ εἶδον ἔγωγ’ ἐν Σαλαμῖνι
παραπλέων.” ὁ δὲ ἀνὴρ ἀπεκρίνατο ὁ εἰπὼν τὰ
περὶ τοῦ πλοῦ· “ὦ παῖ, μέγιστον δὴ θηρίον ὁ ἐλέφας
ὧν ἐγὼ εἶδον καὶ ἀκοῇ οἶδα.” ὁ δ’ Εὔμαιος ὑπολαβὼν
ἔφη, “ἦ καὶ σὺ ἑόρακας τὰ θηρία;” ὁ δ’ εἶπεν,
“ἑόρακα· καὶ γὰρ ναύτης ἐγενόμην πρίν, καὶ δὴ καὶ
ἔπλευσα ἐς Αἴγυπτον. ἀκούετε δή. ὁ μὲν ἐλέφας
μέλας τε ἐστι καὶ μέγας τὸ μέγεθος, ὥσπερ ὄρος, οὐ
θηρίον· ἔχει δὲ δὐο καμπύλους ὀδόντας, προέχουσι
δ’ οἱ ὀδόντες ὁ μὲν ἀριστερᾶς ἐκ τοῦ στόματος, ὁ
δὲ δεξιᾶς· μῆκος δ’ ἐστὸν ὅσον ὀργυιᾶς. ἐν μέσῳ
δὲ τοῖν ὀδόντοιν ἵσταται ἡ καλουμένη προβοσκίς· ἔστι
δ’ ἀὕτη ὥσπερ δράκων μακρὸς καὶ παχύς· καὶ ταύτῃ
ὥσπερ χειρὶ χρώμενος, ζητεῖ τὴν τροφήν. ὅ τι ἂν γὰρ
εὕρῃ ἐμποδὼν σιτίον, ἐὰν μὲν ᾖ τροφὴ ἐλέφαντος,
λαβὼν εὐθὺς τῇ προβοσκίδι καταβάλλει ἐς τὸ στόμα,
καὶ κατέφαγεν ἤδη. ἐὰν δὲ μὴ ἐλέφαντος ᾖ τροφή,
ὀσφρόμενος ἀπέρριψεν. ἐπικάθηται δέ τις ἐπὶ τοῦ
νώτου ὥσπερ ἱππεύς, ἔχων μαστῖγα μὲν οὔ, πέλεκυν δὲ
σιδηροῦν· καὶ τῷ πελέκει παίει τὴν κεφαλὴν τοῦ <span id="p77"/>
Θηρίου, ὥστε στρέφειν αὐτὸν ὅποι ἂν ἐθέλῃ. ὁ δ’
ἐλέφας σαίνει τὸν ἄγοντα, καὶ φοβεῖται, καὶ τὴν
φωνὴν αὐτοῦ ἔγνω, φιλάνθρωπος γάρ ἐστιν αἰεί.”</p>

<p>καὶ ὁ πατήρ, “βαβαί, φησί, τοῦ τέρατος. ἀλλ’
εἴθ’ ἔχοιμί τινα ἐλέφαντα ὥστε ἕλκειν τὸ ἄροτρον·
ἀντὶ πολλῶν γὰρ ἂν εἴη βοῶν, ὡς ἔμοιγε δοκεῖ.
λέγοις ἂν δὴ περὶ τοῦ κροκοδείλου· ἐοίκαμεν γὰρ
καινόν τι μαθεῖν τήμερον.” καὶ ὃς εἶπεν·</p>

<p>“ὁ κροκόδειλος ὅμοιος μὲν ταῖς σαύραις, ἅσπερ καὶ
κροκοδείλους ὀνομάζουσιν οἱ Ἴωνες· τὸ σχῆμα δ’
ἐστὶ τοιόνδε. μῆκος μέν ἐστι ὅσον δώδεκα ποδῶν,
εὖρος δ’ οὐ κατὰ λόγον, δορὰν δ’ ἔχει φολίσιν
κεκοσμημένην, σκληρὰν δ’ ὥσπερ τῆς χελώνης. οἱ δὲ
πόδες τέτταρες ὄντες κεκύρτωνται ὀλίγον, ὥσπερ καὶ
οἱ τῆς χελώνης· οὐρὰ δὲ μακρὰ καὶ παχεῖα καὶ ὁμοῖα
τῷ ἄλλῳ σώματι. φοβερώτατον δὲ πάντων ἐστὶ τὸ
στόμα· ὅταν γὰρ χάνῃ, ὅλη ἡ κεφαλὴ στόμα
γίγνεται, αἴρεται δὲ ἡ ἄνωθεν γένυς μέχρι ὥμων,
ἔνεισι δ’ ἐν τῷ στὁματι ὀδόντες μύριοι, ὄντες ὥσπερ
ἄκανθαι ἢ πριόνων αἰχμαί.”</p>

<p>καὶ ἐγὼ ἐφοβούμην μὲν ἀκούων, αἰσχυνθεὶς δέ, ἵνα
λάθοιμι, εἶπον· “μορμώ, δάκνει κροκόδειλος.” ὁ δὲ
ἡμείβετο, “δάκνει δή, ὦ παῖ· καὶ γὰρ ἂν ἐγκάψειεν
ἂν τήν γε σὴν κεφαλὴν ὥσπερ κἀγὼ ᾠόν. ὁ δὲ ἵππος
ὁ ποτάμιος φύσιν παρέχεται τοιάνδε· τετράπους ἐστί,
δίχηλος, ὁπλαὶ βοός, σιμός, λοφιὰν ἔχων ἵππου,
χαυλιόδοντας φαίνων, οὐρὰν ἵππου καὶ φωνήν· μέγεθος,
ὅσον βοῦς ὁ μέγιστος· τὸ δέρμα δ’ αὐτοῦ οὕτω δή
τι παχὐ ἐστι, ὥστε αὖον γενομένον ξυστὰ ποιεῖσθαι
ἀκόντια ἐξ αὐτοῦ.”</p>

<p>καὶ τέως μὲν ἄσμενος ἤκουεν ὁ πατήρ μου·
ἐπειδὴ δὲ ὁ ἄνθρωπος ἤρχετο λέγειν περὶ ἵππου
ποταμίου, καὶ τέλος ἐφαίνετο οὐδέν, μετὰ ταῦτ’ ἔφη
βαρυνόμενος· “ἀλλ’, ὦ οὗτος, δεινὸν μὲν δὴ ὁ <span id="p78"/>
κροκόδειλος, δεινότερον δ’ ἡ ἀλώπηξ ἡ παρ’ ἡμῖν·
ἐνίκησε γὰρ τὸν κροκόδειλον τῷ νῷ.” ὁ δὲ ἔφη,
“πῶς δή, ὦ ξένε;” καὶ ἡμείψατο ὁ πατήρ· “ἀλώπηξ
καὶ κροκόδειλος περὶ εὐγενείας ἤριζον. καὶ ὁ μὲν
κροκόδειλος πολὺν κόμπον ἐκόμπαζε, καὶ θαυμασίως
ὡς ἐσεμνύνετο, λέγων περὶ τῶν προγόνων ὡς ἐγένοντο
λαμπρότατοι· ἡ δ’ ἀλώπηξ ὑπολαβοῦσ’ ἔφη, ‘ὦ οὗτος,
λαμπροὶ μὲν δὴ οἱ σοὶ πρόγονοι, αὐτὸς δὲ σὺ δοῦλος
πάλαι· μαρτυρεῖ γάρ τοι τὸ δέρμα, φέρον τὰ στίγματα
τῶν μαστίγων.’”</p>

<p>καὶ ἐγὼ εἶπον, “εὖ μ’ ἀνέμνησας, ὦ πάτερ, μῦθον
τινὸς ὅνπερ ἡ μήτηρ διηγεῖτο ἡμῖν, ἐν ᾧ ἔστρεφε τὸν
ἄτρακτον χειμῶνος. ἀλώπηξ γάρ τις ἔπεσεν εἰς φρέαρ
βαθὐ, οὐδ’ εἶχεν ὅπως ἀναβήσεται. τράγος δὲ διψῶν
καὶ ζητῶν ὕδωρ, προσῆλθε πρὸς τὸ φρέαρ, καὶ ὁρῶν
καταβᾶσαν τὴν ἀλώπεκα, ἠρώτα πότερον καλὸν εἴη,
τὸ ὕδωρ τὸ ἐν τῷ φρέατι. ἡ δ’ ἀλώπηξ ἐπῄνει
κάρτα τὸ ὕδωρ, ὡς χρηστὸν εἴη, καὶ παρῄνει καταβῆναι·
ὁ δὲ κατεπήδησεν. ἐπεὶ δ’ ἔσβεσε τὴν δίψαν ὁ τράγος,
ἐσκοπεῖτο ὅπως ἀναβήσεται πἀλιν· καὶ ἠρώτα τὴν
ἀλώπεκα, τί δεῖ ποιεῖν; ἡ δ’ ἔφη, ‘ῥᾴδιον δή· προσέρεισον
γὰρ σὺ τοὺς ἐμπροσθίους πόδας τῷ τοίχῳ, καὶ
στῆθι ὀρθός, καὶ ἔγκλινον τὰ κέρατα· ἐγὼ δὲ ἀναβήσομαι
διὰ τοῦ σοῦ νώτου, ἀναβᾶσα δ’ ἀνελκύσω ἐξω
καὶ σέ.’ ὁ δ’ οὕτως ποιεῖ· ἡ δ’ ἀλώπηξ ἐπὶ τὰ νῶτα
ἀναβαίνει πηδήσασα, καὶ ἐντεῦθεν ἐπὶ τὰ κέρατα, καὶ
ἰδοὺ κάθηται ἐπὶ τοῦ χείλους τοῦ φρέατος. καὶ μὴν
ἀπῄει γ’ εὐθύς· ὁ δὲ τράγος ἐβόα, ‘ὦ τρισκαταράτη,
ποῖ φεύγεις, ὑποσχομένη κἄμ’ ἀνελκύσαι;’ ἡ δ’
ἐπιστραφεῖσα, ‘ὦ οὗτος, φησίν, εἰ νοῦν εἶχες, ὅσον
καὶ τὸν πώγωνα, οὐ πρότερον ἂν κατέβης, πρὶν
διασκέψασθαι τὴν ἄνοδον.’”</p>

<p>καὶ ἦν μὲν ἀπαντήσων ὁ ἄνθρωπος· ὁ δ’ Εὔμαιος
ἔφη, “ἐπίσλες, ὦ τάν· χωρεῖ γὰρ ἡ νύξ· ἅλις δὴ <span id="p79"/>
ἐλεφάντων, ἅλις κροκοδείλων, ἅλις ἀλωπέκων καὶ δὴ καὶ
Γοριλλῶν· καιρὸς ὕπνου.” καὶ ἡμεῖς ἐπαινέσαντες ἐκοιμώμεθα.
τῇ δ’ αὔριον ἐγώ τε καὶ ὁ πατὴρ προὔβημεν
κατὰ θήραν, πολλὰ ἐπαινέσαντες τὸν Εὔμαιον τῆς
φιλοξενίας.</p>
</div>

<div class="chap" id="ch36">
<h2>36<br/>
ΜΥΛΗ</h2>

<p>ἀλεῖ μὲν ἡ μήτηρ τᾖ μύλῃ ἄλευρα καὶ ἄλφιτα·
ἀλοῦσα δ’ ἅμ’ ᾄδει·</p>

<div class="poem">
<div class="l1">ἄλει, μύλη, ἄλει·</div>
<div class="l1">καὶ γὰρ Πιττακὸς ἀλεῖ,</div>
<div class="l1">μεγάλης Μυτιλήνης βασιλεύων.</div>
</div>

<p>ἐγὼ δ’ ἠρώτησα· “τίς δ’, ὦ μῆτερ, ἦν ὁ Πιττακός;”
ἡ δὲ μήτηρ ἔφη· “ὦ παῖ Θρασύμαλε, σοφός τις ἦν
ὁ Πιττακὸς ἐν τοῖς μάλιστα. ἦν δ’ ἄρα τις Κροῖσος,
βασιλεὺς ὢν τῆς Λυδίας, ὃς κατεστρέψατο πάντας
τοὺς ἐν Ἀσίᾳ· καταστρεψάμενος δὲ τούτους, ἐν νῷ
εἶχε καταστρέψασθαι καὶ τοὺς ἐν ταῖς νήσοις. καὶ
ἔτυχεν ὁ Πιττακὸς ὢν παρὰ Κροίσῳ ἐν Λυδίᾳ·
ἠρώτησε δ’ ὁ Κροῖσος τὸν Πιττακόν, εἴ τι εἴη νεώτερον
περὶ τὴν Ἑλλάδα. ὁ δὲ Πιττακός, ‘ὦ βασιλεῦ,
ἔφη, νησιῶται ἵππους συνωνοῦνται μυρίους, ἔχοντες ἐν
νῷ ἐς Σάρδεις τε καὶ ἐπὶ σὲ στρατεύεσθαι.’ ὁ
δὲ Κροῖσος, ἐλπίσας λέγειν ἐκεῖνον ἀληθῆ, εἶπεν,
‘εἰ γὰρ τοῦτο θεοὶ ποιήσειαν ἐπὶ νοῦν νησιώταις
ἐλθεῖν ἐπὶ Λυδοὺς σὺν ἵπποις.’ ὁ δ’ ὑπολαβὼν
ἔφη, ‘ὦ βασιλεῦ, προθύμως μοι φαίνῃ εὔξασθαι
νησιώτας ἱππευομένους λαβεῖν ἐν ἠπείρῳ· νησιώτας
δὲ τί δοκεῖς εὔχεσθαι ἄλλο, ἢ λαβεῖν Λυδοὺς ἐν
θαλάττη, ἵνα τίσωνταί σε ὑπέρ τῶν ἐν ἠπείρῳ, οὓς
σὺ δουλώσας ἔχεις;’ κάρτα δ’ ἥσθη ὁ Κροῖσος τῷ <span id="p80"/>
ἐπιλόγῳ· καὶ πειθόμενος ἐπαύσατο τῆς ναυπηγίας.”
καὶ ἐγώ, “ὡς σοφὸς δή, ἔφην, ὁ Πιττακός· ἀλλὰ διὰ
τί λέγεις ἀλεῖν αὐτόν;” ἡ δ’, “οὐκ οἶδ’ ἔγωγε, φησίν,
ὦ παῖ· εἰ μὴ τύραννος ὢν ἐπίεζε τοὺς πολίτας.
ἐπῄει δὲ τὴν μὺλην, διότι ἐν μικρῷ τόπῳ εὖ ἔστι
γυμνάζεσθαι. ἦν δέ τις τῶν ἑπτὰ καλουμένων σοφῶν·
καὶ δὴ καὶ εἶπε συγγνώμην τιμωρίας κρείττονα, ὥστ’
οὐ πέποιθα πιεσθῆναι ὑπ’ αὐτοῦ τοὺς πολίτας.” “οἱ
δ’ ἄλλοι τῶν ἑπτά, ἔφην ἐγώ, τίνες ἦσαν, ὦ μῆτερ;”
ἡ δ’ ἔφη, “Κλεόβουλος Λίνδιος, Χίλων Λακεδαιμόνιος,
Περίανδρος Κορίνθιος, Σόλων Ἀθηναῖος, Βίας Πριηνεύς,
Θαλῆς Μιλήσιος.” κἀγὼ ἔφην, “ὦ μῆτερ, λέγοις ἄν
μοι περὶ τούτων.” ἡ δ’ ἀπεκρίνατο, “μηδὲν ἄγαν,
ὦ παῖ· ἅλις περὶ τῶνδε. χρὴ γὰρ ἀλεῖν· ὡς ἄνευ
τοῦ ἀλεῖν οὐ γίγνεται ἄλφιτα, ἄνευ δ’ ἀλφίτων οὐ
μᾶζα.” καὶ λέγουσα ἤλει αὖθις, καὶ ἀλοῦσα ᾖδεν·</p>

<div class="poem">
<div class="l1">“ἄλει, μύλη, ἄλει·</div>
<div class="l1">καὶ γὰρ Πιττακὸς ἀλεῖ</div>
<div class="l1">μεγάλης Μυτιλήνης βασιλεύων.”</div>
</div>
</div>

<div class="chap" id="ch37">
<h2>37<br/>
ΧΕΙΜΩΝ</h2>

<p>τοῦ χειμῶνος ἡ μήτηρ οἴκοι κάθηται, διδάσκει δὲ
τὴν Ἑλένην ἔριά τε ξαίνειν καὶ στρέφειν ἄτρακτον·
καὶ μὴν πολλάκις γ’ ἡμῖν λέγει μύθους περὶ τῶν
πάλαι. νεωστὶ οὖν ἐπεπήγει μὲν ὁ κρύσταλλος ἔξω
καὶ λαβροὶ χειμάρροι κατέρρεον· αἱ δὲ βόες ἐπὶ
φάτναις ἄχυρον ἔτρωγον καὶ οἱ αἶγες καὶ τὰ πρόβατα
φυλλάδας ἐν τοῖς σηκοῖς, καὶ οἱ ὕες ἐν συφεῷ βαλάνους.
ἡμεῖς δ’ ἔνδον ἐκαθήμεθα, αἱ μὲν γυναῖκες
λίνον κλώθουσαι, ἐγὼ δ’ ἐμηχανησάμην παγίδας ὡς
ληψόμενος ὄρνιθας. ὁ δ’ ἀδελφὸς ἠρέθιζέ μέ πως, <span id="p81"/>
ὥστ’ ἀναστὰς ῥαπίζω αὐτὸν κατὰ κόρρης. εἶπε δ’ ἡ
μήτηρ, “μὴ μή, ὦ παῖ· οὐ γὰρ χρεὼν ἐρίζεσθαι
ἀδεφούς.” “ἀλλ’, ὦ μῆτερ, ἦν δ’ ἐγώ, ἐνοχλεῖ μ’
ἔχων ὁ μαστιγίας.” ὁ δ’ ἔκλαιεν. ἡ δ’ εἶπεν, “εὐφημεῖτε,
καὶ ἀκούετε μῦθον. γεωργός τις ἦν, δύο
παιδίω ἔχων· τὼ δὲ παῖδε ἡριζέσθην αἰεί, οὐδ’ ἠδύνατο
ὁ πατὴρ διαλλάττειν αὐτώ. μετεπέμψατο οὖν ῥάβδους·
λαβὼν δὲ τὰς ῥάβδους, καὶ συνδήσας ἅπαντας
σχοινίῳ, ἐκέλευε τοὺς παῖδας διαρρῆξαι τὸν φάκελον·
οἱ δὲ πειρασάμενοι, ὅμως οὐκ ἠδύναντο. ὕστερον δ’ ὁ
πατὴρ λύσας τὸν φάκελον, ἀνὰ μίαν ἔδωκε, καὶ
διαρρῆξαι ἐκέλευεν· οἱ δὲ διέρρηξαν ῥᾳδίως. καὶ
δὴ λέγει ὁ πατήρ· ‘οὕτω καὶ ὑμεῖς, ὦ τέκνα
μου, ἐὰν ὁμοφρονῆτε, ἀνίκητοι ἔσεσθε τοῖς πολεμίοις·
ἀλλ’ ἐριζόμενοι ἀλλήλοιν, ῥᾳδίως νικηθήσεσθε.’” ἐκ
τούτων οὖν διαλλαττόμεθα ἐγὼ τε καὶ ὁ ἀδελφός.
καὶ μὴν ἡ τροφός γ’ ὑπολαβοῦσ’ ἔφη· “σοφώτεροι δὴ
οἵδε τῶν ἐχθρῶν, οἳ ἐν μιᾷ νηῒ πλέοντες οὕτως
ἤχθαιρον ἀλλήλους, ὥστε ὁ μὲν ἐπὶ τὴν πρῷραν
ὥρμησεν, ὁ δ’ ἐπὶ τὴν πρύμναν, καὶ ἔμενον ἐκεῖ.
χειμῶνος δ’ ἐπιγενομένου, καὶ τῆς νεὼς καταποντίζεσθαι
μελλούσης, ὁ ἐπὶ τῇ πρύμνῃ καθήμενος ἤρετο τὸν
κυβερνήτην, ‘ὦ κυβερνῆτα, πότερον μέρος τῆς νεὼς
μέλλει πρότερον καταποντίζεσθαι;’ ὁ δ’ ἔφη, ‘ἡ πρῷρα.’
καὶ ἐκεῖνος, ‘ἀλλ’ οὐκέτι λυπηρὸς ἔσται ὁ θάνατος
ἔμοιγε, εἴγε ὁρᾶν μέλλω τὸν ἐχθρόν μοι προαποπνιγόμενον.’”
ἡμεῖς δὲ γελάσαντες ἡσυχίαν ἤγομεν μετὰ
ταῦτα.</p>
</div>

<div class="chap" id="ch38">
<h2>38<br/>
ΒΑΤΡΑΧΟΙ</h2>

<p>ἔστι τις λίμνη οὐ μεγάλη πέλας τῆς οἰκίας, ἐν ᾗ
πολὺς μέν ἐστι πηλός, πολλοὶ δὲ βάτραχοι. καὶ
ἀκούομεν δὴ ἑσπέρας κραζόντων τῶν βατράχων. ἡ δ’ <span id="p82"/>
Ἑλένη ἡ ἀδελφή μου ἀκούσασά ποτε τούτων, ἐκάλει
τὴν τροφόν· “ὦ τίτθη, ἦ δ’ ἥ, ἄκουε δὴ τῶν
βατράχων· βρεκεκεκὲξ κοὰξ κοὰξ.” ἡ δ’ ἀπεκρίνατο,
“οἷον κράζουσι δὴ· τί δ’ ἂν λέγοιεν, εἰ λάβοιεν
φωνήν;” καὶ ἡ μήτηρ, “ἀλλ’ οὖν εἶχον γε πάλαι·
τὸ πάλαι γὰρ συνίεσαν ἀλλήλων, οἱ ἄνθρωποι
τῶν τ’ ἄλλων ζῴων καὶ τῶν βατραάχων, καὶ οἱ βάτραχοι
τῶν ἀνθρώπων.” καὶ ἐγὼ ἔφην· “λέγοις ἄν, ὦ
μῆτερ, μῦθόν τιν’ ἡμῖν.” ἡ δὲ ἤρξατο ὧδέ πως.
“τὸ πάλαι ἀναρχία ἦν ἐν τοῖς βατράχοις,” ἀλλ’ οὐκ
ἠδύνατο πλείω λέγειν· ὑπέλαβε γὰρ ἡ Ἑλένη
λέγουσα, “τί δ’ ἐστίν, ὦ μῆτερ, ἡ ἀναρχία;” ἡ δ’
εἶπε πρὸς ταῦτα· “οἶσθα δήπου δημοκρατίαν οὖσαν
Ἀθήνησι, τοῦ γε δήμου κρατοῦντος· ἀλλαχοῦ δ’
ἀριστοκρατίαν, ἐὰν οἱ ὀλίγοι κρατῶσι, ἢ ὄντες γε ἢ
δοκοῦντες ἑαυτοῖς εἶναι ἄριστοι· ἐὰν δὲ μηδεὶς ἄρχῃ,
ὥστε ἄνευ ἀρχῆς εἶναι τὴν πόλιν, ἀναρχία δὴ αὕτη.”
καὶ μετὰ ταῦτα συνεχῶς ἔλεγε τὸν μῦθον.</p>

<p>πάλαι δ’ οὖν, ἀναρχία ἦν ἐν τοῖς βατράχοις, ἐστασιάζοντο
γὰρ ἀλλήλοις καὶ ἐμάχοντο καὶ ἔριν ἐποιοῦντο
ὥσπερ ἐνίοτε οἵ σοί γ’ ἀδελφοὶ ποιοῦνται. διὰ ταῦτ’
οὖν πρέσβεις ἔπεμψαν, ἱκετεύοντες τὸν Δία σφι παρασχεῖν
βασιλέα. καὶ ὁ Ζεύς, ὃς ᾔδη μώρους ὄντας
τοὺς βατράχους, ξὺλον ἔπηξεν ἐν μέσῃ τῇ λίμνῃ.
αὐτίκα δὴ οἱ βάτραχοι φοβούμενοι ἔκρυψαν ἑαυτούς,
καταδύοντες ἐς τὰ βάθη. χρόνου δ’ ἐγγιγνομένου,
ὡς ἀκίνητον ἐώρων τὸ ξύλον, θαρσήσαντες ἤδη
ἀνέκυψαν· μετ’ ὀλίγον δὲ καὶ καταφρονήσαντες
ἐπέβησάν τε καὶ ἐκάθηντο ἐπὶ τοῦ ξύλου. καὶ
συλλόγου γενομένου τῶν βατράχων, εἷς τις τῶν
γεραιτέρων βοᾷ μεγάλῃ τῇ φωνῇ· μορμὼ τοῦ βασιλέως·
καὶ ἅμα ὀρχεῖται ἐπὶ τοῦ ξύλου. οἱ δὲ ἄλλοι θορυβοῦντες
ἐβόων, ‘ἄλλους πέμψωμεν πρέσβεις καὶ
αἰτῶμεν ἄλλον βασιλέα ἀληθινόν, ὅστις ἔμψυχός <span id="p83"/>
τ’ ἔσται καὶ παύσει τὴν ἀναρχίαν ἡμῶν.’ καὶ δὴ καὶ
ἅμ’ ἔπος ἅμ’ ἔργον· πέμπουσι πρέσβεις, αἰτοῦσι
βασιλέα ἄλλον· ὁ δὲ Ζεὺς δίδωσιν αὐτοῖς πελαργόν.
βασιλεὺς δὲ γενόμενος ὁ πέλαργὸς ἐπὶ τοῦ ξὐλου
κάθηται, θρόνῳ χρώμενος, καὶ καθ’ ἡμέραν τρεῖς
κατεσθίει τῶν βατράχων, ἕως ἀπώλοντο πάντες.
ἔπειτ’ ἐπαύσθη ἡ ἀναρχία.” πρὸς ταῦτ’ εἶπον ἐγώ,
“οὐ μὲν οὖν ἐπαύσθη· σύλλογον γὰρ ποιησάμενοι
καὶ νῦν κράζουσιν ἄναξ, ἄναξ.”</p>
</div>

<div class="chap" id="ch39">
<h2>39<br/>
ΠΑΙΔΙΑ</h2>

<p>ἱλαρὸς δὴ ὁ βίος. παιδιαῖς γὰρ χρώμεθα πολλαῖς
καὶ παντοδαπαῖς· ὧν τὰς μέν εἶπον ἤδη ὁποῖαί
εἰσιν, τὰς δὲ ἐρῶ νῦν.</p>

<p>ἡ μὲν δὴ ὀνομάζεται χαλκῆ μυῖα. ἑνὸς γὰρ παιδὸς
τὼ ὀφθαλμὼ ταινίᾳ περισφίγγομεν, ὥστε τυφλὸν
γενέσθαι μηδὲ ὁρᾶν μηδέν· ὁ δ’ οὕτως διακείμενος
περιστρέφεται κηρύττων, “χαλκῆν μυῖαν θηράσω,”
οἱ δ’ ἄλλοι βοῶσι “θηράσεις ἀλλ’ οὐ λήψει·” ἅμα
δὲ βοῶντες παίουσιν αὐτὸν σκύτεσι βυβλίνοις, ἕως
ἄν τινος αὐτῶν λάβηται.</p>

<p>ἡ δὲ καλεῖται διελκυστίνδα. διανέμονται ἐν ταύτῃ
οἱ παῖδες ἐς δύο μοίρας, ἔχονται δ’ ἀμφότεροι σχοινίου
μεγάλου, ἕτεροι ἐναντίον ἑτέρων· νικῶσι δ’ ὁπότεροι
ἂν ἑλκύσωσι τοὺς ἑτέρους παρ’ ἑαυτούς.</p>

<p>ἄλλη δὲ χυτρίνδα· ὁ μὲν ἐν μέσῳ κάθηται καὶ
καλεῖται χύτρα· οἱ δὲ τίλλουσιν αὐτὸν ἢ κνίζουσιν ἢ
παίουσι περιθέοντες. στρέφεται δ’ ὁ ἐν μέσῳ αἰεί,
καὶ πειρᾶται λαβέσθαι τινός· οὗ δ’ ἂν λάβηται, οὗτος
κάθηται ἐν μέσῳ ἀντ’ αὐτοῦ.</p>

<p>ἔστι δ’ ἄλλη ἡ σχοινοφιλίνδα. ἐνταῦθα κάθηνται
κύκλῳ οἱ παῖδες, εἷς δὲ τις αὐτῶν σχοινίον ἔχων <span id="p84"/>
περιέρχεται, καὶ δὴ καὶ τίθησι λαθὼν τὸ σχοινίον
παρά τινι τῶν καθημένων· καὶ ἐὰν μὲν ἀγνοήσῃ
ἐκεῖνος παρ’ ᾧ τίθεται τὸ σχοινίον, περιθέων περὶ
τὸν κύκλον πληγὰς λαμβάνει ὑπ’ αὐτῶν· ἐὰν δὲ
αἰσθάνηται, περιελαύνει τὸν θέντα τύπτων.</p>

<p>ἡ δ’ ἀποδιδρασκίνδα οὕτως πως γίγνεται. ἐν μέσῳ
μὲν εἷς τις κάθηται μύων, ἢ τοὺς ὀφθαλμοὺς αὐτοῦ
ἐπιλαμβάνει ἄλλος· οἱ δ’ ἀποδιδράσκουσιν. ἐπειδὰν
δ’ ὁ ἐν μέσῳ ἀναστὰς ἐξερευνᾷ, ἔργον ἐστὶν ἑκάστῳ
φθάσαι ἐλθόντι εἰς τὸν ἐκείνου τόπον.</p>

<p>ἡ δ’ ὀστρακίνδα, ἢ ὀστράκου περιβολή, τοιαύτη
τίς ἐστι παιδιά. ἑλκυσάντων μὲν τῶν παίδων γραμμὴν
ἐν μέσῳ, καὶ διανεμηθέντων, ἀφίησί τις ὄστρακον ἐπὶ
τῆς γραμμῆς· τὸ δ’ ὄστρακον τὴν μέν πλευρὰν
μέλαιναν ἔχει, τὴν δὲ λευκήν. καὶ οἱ ἕτεροι τῶν
παίδων νομίζουσιν ἑαυτοῖς προσήκειν τὸ λευκόν, οἱ
δ’ ἕτεροι τὸ μελαν. ὥστε διώκουσί τε καὶ φεύγουσι
κατὰ τὸ χρῶμα· οἱ μὲν μέλανες διώκοντες ἐὰν ἡ
μέλαινα πλευρὰ φανῇ ὕπερθεν γενομένη, οἱ δὲ λευκοὶ
ἐὰν ἡ λευκή. καὶ ὃς ἂν ληφθῇ διωκόμενος, οὗτος
ὄνος κάθηται.</p>

<p>ἄλλοτε δὲ ἀφίεμεν ὄστρακον ὑπὲρ τὸ ὕδωρ ἐπιπολῆς,
ἀριθμοῦντες ὁπόσα πηδήματα πηδᾷ ἐν τῇ
ὑπὲρ τὸ ὕδωρ ἐπιδρομᾖ πρὶν καταδῦναι. οἱ δὲ πηδῶσιν
τῷ ἑτέρῳ ποδὶ μόνον, ἄραντες τὸν ἕτερον· οὗτός
ἐστιν ἀσκωλιασμός, οἱ δ’ ἀσκωλιάζουσιν. ἀναρρίπτουσι
δὲ καὶ πέντε λίθους ἢ ψήφους ἢ ἀστραγάλους, ὥστε
ἐπιστρέψαντας τὴν χεῖρα δέξασθαι τὰ ῥιφθέντα ἐπὶ
τῆς ἐναντίας πλευρᾶς· ὅπερ ὀνομάζεται τὸ ὀπισθέναρ
τῆς χειρός, τὸ δ’ ἕτερον μέρος, θέναρ. ταῦτ’ ἐστὶ τὰ
πεντάλιθα, λέγομεν δὲ τοὺς παίζοντας πενταλιθάζειν.</p>

<p>ἄλλαι δ’ εἰσὶ παιδιαὶ βασιλίνδα, μυΐνδα, ἀκινητίνδα,
περὶ ὧν τὰ ὀνόματα δηλοῖ ἅττα ἐστίν.</p>
</div>

<div class="chap" id="ch40">
<h2>40<br/>
ΕΡΜΗΣ</h2>

<p>ἔπαιζόν ποτε αἱ κόραι. καὶ ἐκάθητο μὲν μία τῶν
κορῶν ἐν μέσῳ, αἱ δ’ ἄλλαι κύκλον ποιησάμενοι
ἐχόρευον, <!-- ERRATA: ᾄδοντες -->ἄδουσαι· ἡ δ’ ἐν μέσῳ ἀντᾖδεν. ἡ δ’ ᾠδὴ
τοιάδε. αἱ μὲν χορεύουσαι πρῶτον ᾄδουσιν·</p>

<p class="c">χέλει χελώνη, τί ποιεῖς ἐν τῷ μέσῳ;</p>

<p class="noindent">ἡ δ’ ἐν μέσῳ ἀντᾴδει·</p>

<p class="c">μηρύομαι ἔρια καὶ κροκὴν Μιλησίαν.</p>

<p class="noindent">αἱ δ’ εὐθύς·</p>

<p class="c">ὁ δ’ ἔκγονός σου τί ποιῶν ἀπώλετο;</p>

<p class="noindent">καὶ ἥ·</p>

<p class="c">λευκῶν ἀφ’ ἵππων εἰς θάλατταν ἥλατο.</p>

<p class="noindent">παιζουσῶν δὲ τῶν κορῶν, ἀναβοᾷ τις αὐτῶν, “ἰδού,
χελώνη.” καὶ ἀναρπάσασα θαυμάζει αὐτήν, οἵους ἔχει
τοὺς πόδας καὶ τὸν τράχηλον καὶ τὴν κεφαλὴν καὶ τὸ
ὄστρακον. καὶ ταῦτ’ ἀκούσασ’ ἡ τίτθη, “ἀλλὰ μήν,
ἔφη, πάλαι γ’ ἦν ἁπαλωτάτη ἡ χελώνη.” αἱ δ’
ἔφασαν, “ὦ θαυμασία, καὶ πῶς ἐγένετο σκληρά; λέγε
δή.” ἡ δ’ ἔλεγεν.</p>

<p>“ὁ Ζεὺς ἐγάμει τὴν Ἥραν· γαμῶν δέ, μεγάλην
ἑστίασιν ἐποιήσατο, ὥσθ’ ἑστιᾶν πάντα τὰ ζῷα. καὶ
τὰ μὲν ἄλλα ζῷα ἐς καιρὸν παρῆν· ἡ δὲ χελώνη οὔ.
τῇ ὑστεραίᾳ οὖν ἐπηρώτα ὁ Ζεὺς τὴν χελώνην, διὰ
τί μόνη οὐκ ἦλθεν ὡς συνεστιασομένη. ἡ δ’ εἶπεν,
‘οἶκος φίλος, οἶκος ἄριστος.’ ἀγανακτήσας οὖν ὁ Ζεὺς
τῇ ἀμουσίᾳ τῆς χελώνης, ἐκέλευσε βαστάζειν αὐτὴν
τὸν οἶκον ἐσαιεὶ ἐπὶ τοῦ νώτου.” εἶτα ἡ μήτηρ ἔφη, <span id="p86"/>
“ἄμεινον τοίνυν ἂν ἦν, εἰ εἴλετο ἀεὶ τῆς αὐτῆς γνώμης
ἡ χελώνη· καὶ γὰρ ἐξῆλθεν ἡ κακοδαίμων θύραζε, καὶ
ἀπώλετο.” ἤδη δ’ αἱ κόραι πεπαυμέναι ἦσαν τοῦ
χοροῦ, καὶ ἐθεῶντο τὴν μητέρα τὴν ἐμήν, ἐν ἐλπίδι
οὖσαι πολλῇ· ἡ δ’ εὐθὺς καθημένη ἐν μέσῳ, εἶπε
τοιάδε.</p>

<p>“ἔστι μὲν δὴ ὁ Ἑρμῆς, ὡς καὶ ἴστε, θεὸς μέγας
καὶ φιλάνθρωπος· καὶ γὰρ ὅ τι ἂν εὕρωμεν, εὕρημα
δίδωσιν ὁ Ἑρμῆς. ὁ δὲ παῖς ἐστι Διὸς καὶ Μαίας·
καὶ ἐπεὶ τάχιστα ἔτεκεν αὐτὸν ἡ μήτηρ, τυλίξασα
αὐτὸν ἐν σπαργάνοις ἐτίθει ἐν τῷ λίκνῳ, ὅπου
καθεύδειν φιλεῖ τὰ βρέφη. ἀλλ’ οὐ πολὺν χρόνον
ἔκειτο ἐν τῷ λίκνῳ· ἀλλ’ ἐπεὶ ᾖσθετο τὴν μητέρα
καθεύδουσαν ἐπὶ τῆς κλίνης, ἐξεπήδα εὐθύς.” πρὸς
ταῦτά τις τῶν κορῶν, “καὶ πῶς, ἔφη, βρέφος ἂν
ἐκπηδήσειεν εὐθὺς τεχθέν;” ἡ δὲ μήτηρ μου, “ἀλλ’
ἴσθι θεὸν ὄντα, ἔφη, ὦ γλυκυτάτη· οὐ γὰρ ἂν τοῦτο
ποιοίη θνητὸν βρέφος. ἐκπηδήσας οὖν, ἔλαθεν ἐξελθὼν
ἐκ τοῦ ἄντρου&mdash;ἐν ἄντρῳ γὰρ ἐτέχθη· καὶ ἐζήτει
τὰς τοῦ Ἀπόλλωνος βοῦς. ἀλλ’ ἰδού, πέλας τοῦ
ἄντρου χελώνη· καὶ ἰδὼν τὴν χελώνην κάρτα ἥσθη ὁ
Ἑρμῆς· καὶ ἐγέλασεν ἰδὼν σαῦλα βαίνουσαν τὴν
χελώνην ῥαιβοῖς τοῖς ποσί· καὶ εἶπε, ‘χαῖρε· δέχομαι
γὰρ σύμβολον καλόν. πόθεν ἠμφίεσαι τὸ αἰόλον
ὄστρακον τοῦτο, ὦ χελώνη; ἀλλ’ οἴσω σ’ οἴκαδε
λαβών, καὶ ἔσει μοι καλὸν ἄθυρμα. ἆρ’ οὐκ εἶπες
τῷ Διΐ; ὅτι οἶκος ἄριστος; καὶ μὴν οἴκοι γ’ ἄμεινον
εἶναι, ἐπεὶ βλαβερὸν τὸ θύραζε.’ ταῦτ’ εἰπών, χερσὶν
ἀμφοτέραις ἄρας τὴν χελώνην οἴκαδε κομίζει. καὶ
λαβὼν μάχαιραν, ἐξέταμε τὰς σάρκας τῆς χελώνης·
καὶ δέρμα βοὸς ἀμφέτεινεν, ὥστε ἠλεῖν καλῶς· εἶτ’
ἐνέθηκεν ἐπ’ ἄκρας τῆς χελώνης δύο κέρατε, ἔζευξε δὲ
τὼ κέρατε ζυγὸν ἐπιθείς· ἐξῆψε δ’ ἐκ τοῦ τε ζυγοῦ
καὶ τῆς χελώνης ἑπτὰ χορδάς, ὥστε συμφώνους εἶναι. <span id="p87"/>
τελευτῶν δὲ πλῆκτρον λαμβάνει, και ψάλλει· καὶ
γίγνεται λύρα ἤδη.”</p>

<p>ταῦτ’ ἀκούσασαι συνεκρότησαν τὰς χεῖρας αἱ
κόραι· φησὶ δέ τις αὐτῶν, “ἀλλ’, ὦ μάμμη, πῶς
ἄρ’ ἔκλεψε τάς βοῦς; ἦ γὰρ ἔλαθε κλέψας ὁ
πανοῦργος;” ἡ δ’ ἀπεκρίνατο· “τί μήν; ἀλλ’ ἀκούσεσθε.
ὁ γὰρ Ἑρμῆς τὴν μὲν λύραν κατέθηκε
κρύψας ἐν τοῖς σπαργάνοις· αὐτὸς δέ&mdash;εσπέρα γὰρ
ἦν&mdash;ἔφθασεν ἐλθὼν πρὸς τὸν λειμῶνα, ἐν ᾧ ἐνέμοντο
αἱ βόες αἱ τοῦ Ἀπόλλωνος· καὶ τῶν βοῶν ἀπέλαβε
πεντήκοντα τὰς ἀρίστας· ἤλαυνε δὲ ἄγων κατὰ χῶρον
ψάμμου μεστόν, τοιάνδε μηχανὴν μηχανησάμενος·
τὰς μὲν ὁπλὰς ἐναντίας ἐποίησε, τάς τ’ ὄπισθεν
πρόσθεν καὶ τὰς πρόσθεν ὄπισθεν· ὥστε ἐπορεύοντο
ἔμπαλιν· καὶ αὐτὸς ὕστατος πορευόμενος ἀνέκρουε
τὰς βοῦς, ἐλαύνων ἔμπροσθεν ἑαυτοῦ. τὰ δὲ σάνδαλα
τὰ ἑαυτοῦ ἐνετύλιξε κλάδοις πολλοῖς καὶ παντοίοις,
ὥστε θαῦμα παρέχειν τοῖς ἰδοῦσιν· οὕτως γοῦν
ἄφραστα καὶ ἄγνωστα ἦν τὰ ἴχνη. καὶ δὴ καὶ ἰδὼν
ἄν τις τὰ ἴχνη ἐνόμισεν ἐξ ἐναντίου πορεύσασθαι τὰς
βοῦς. καὶ ἄλλον μὲν οὐδέν’ εἶδεν, γέρων δὲ τις ἦν
ἐν τῇ ὁδῷ σκάπτων περὶ τὰς ἀμπέλους· τοῦτον τὸν
γέροντα ἰδὼν ὁ Ἑρμῆς προσεῖπεν· ‘ὦ γέρον, ἄμεινον
μὲν ἰδόντα μὴ ἰδεῖν, καὶ ἀκούσαντα κωφὸν εἶναι, ἐὰν
μὴ σὸν ἔργον ᾖ τι.’ μετὰ τοῦτον οὐδέν’ ἄλλον εἶδεν,
ἕως τὰς βοῦς εἰς αὐλὴν ἤλασεν· ἔλαμπε δ’ ἡ σελήνη.
ἐνθένδε συλλέγει μὲν ξὐλα πολλά· καὶ λαβὼν ὄζον
δάφνης, τῇ μαχαίρᾳ ἐπἐλεψε· ἐπιλέψας δὲ ὀξὺν
ἐποίει· καὶ καταθεὶς μὲν χαμαὶ ἄλλο τι ξύλον ξηρόν,
λαβὼν δὲ ταῖς χερσὶν τὸν κλάδον, ἐπιθεὶς δ’ ἐπὶ τοῦ
ξύλου τὸν κλάδον, ἐδίνει ἔχων τὸν κλάδον ἀμφοτέραις
ταῖς χερσίν, ὥσπερ τρύπανον δινοῦσιν οἱ τέκτονες,
ἕως καπνόν τε καὶ πῦρ ἀνέδωκεν. οὕτως μέν νυν
πρῶτον ἐφεῦρε τὰ πυρεῖα ὁ Ἑρμῆς. καὶ ἐπειδὴ τὸ <span id="p88"/>
πῦρ ἔκαιεν, ἅπτει εὐθὺς τὰ ξύλα· καὶ φλὸξ λάμπει.
ἔπειτα δύο βοῦς ἐξελαύνει ἐκ τῆς αὐλῆς, καὶ σφάζει,
καὶ κρέα τέμνει, καὶ ὀπτᾷ ἀμφ’ ὀβελοῖς· δώδεκα
ποιεῖ μοίρας τοῖς μεγάλοις θεοῖς δώδεκα οὖσι· τὰ δ’
ἄλλα κατατίθησιν ἐν τῇ αὐλῇ. αὐτὸς δ’ οὐκ ἐσθίει,
καίπερ πεινῶν· οὐκέτι γὰρ ἤσθιε κρέας· γάλα μόνον
ἔπινεν. καὶ τελευτῶν τά τε σάνδαλα προῆκεν εἰς
τὸν ποταμόν, καὶ τοὺς ἄνθρακας ἔσβεσεν, καὶ
ἀνεχώρει πρὸς τὸ ἄντρον· εἰσελθὼν δ’ εἰς τὸ ἄντρον,
κατεκεῖτο ἐν τῷ λίκνῳ, ἐντυλίξας ἑαυτὸν τοῖς σπαργάνοις.”</p>

<p>ταῦτα μέν νυν εἶπεν ἡ μήτηρ μου· ἐθαύμασαν δὲ
κάρτα αἱ κόραι, οἷα ἐποίησεν ὁ Ἑρμῆς τηλικοῦτος
ὥν. καὶ λέγει ἡ μήτηρ· “ὁρᾶτε, ὦ κόραι, οἷον τὸ
θαῦμα τῶν θεῶν· ὁ γὰρ Ἑρμῆς, ἑῷος γεγονώς, περὶ
μεσημβρίαν ἐκιθάριζε, καὶ ἐσπέριος ἔκλεψε τὰς βοῦς τοῦ
Ἀπόλλωνος, ἐν τᾖ αὐτῇ ἡμέρα ἐν ᾗ περ ἔτεκεν ὐτὸν
ἡ Μαῖα. ἀλλὰ τὰ μετὰ ταῦτα οὐχ ἧττον θαυμάσια.
ἠγέρθη γὰρ ἡ Μαῖα ἐξ ὕπνου· οὐδ’ ἔλαθεν αὐτὴν
τὸ γενόμενον, θεὸν οὖσαν· καὶ ἰδοῦσ’ αὐτὸν κείμενον
ἐν τῷ λίκνῳ, ἔχοντα τῇ ἀριστερᾷ τὴν χελώνην,
ἐπυνθάνετο τί γέγονε, λέγουσα τάδε· ‘πόθεν ἔρχῃ,
ὦ ἀναιδέστατε; νῦν σε μάλ’ οἶμαι δίκην δώσειν τῷ
Ἀπόλλωνι, πληγὰς λαβόντα ἢ δεθέντα· ὡς μέγα
κακὸν ἐφύτευσέ σ’ ὁ πατήρ.’ ἀμείβεται δ’ ὁ παῖς
δόλια λέγων· ‘μῆτερ ἐμή, τί με πλύνεις οὕτως,
νήπιον ὄντα; ὃς οὐδὲν σύνοιδ’ ἐμαυτῷ κακόν, καὶ
φοβοῦμαι τὴν σὴν λοιδορίαν. ἀλλ’ ἴσθι μ’ οὐκ αἰεὶ
μενοῦντα ἐν τῷδε τῷ ἄντρῳ· ἄμεινον γὰρ συνοικεῖν
τοῖς θεοῖς καὶ πλούσιον εἶναι. ἐγώ τοι κἀμαυτὸν
βοσκήσω καὶ σέ· τέχνην τὴν ἀρίστην ἀσκήσω, καὶ
κτήσομαι ὅσα δίκαιόν ἐστι κτήσασθαι οὐχ ἧττον ἢ
Ἀπόλλων. καὶ ἐὰν μὴ δῷ ὁ πατήρ, ὄμνυμι ἦ μὴν
δεινότατος ἔσεσθαι κλεπτῶν. ἐὰν δέ με ζητήσῃ ὁ <span id="p89"/>
Ἀπόλλων, ἔχω δὴ ὅ τι ἀμείψομαι αὐτῷ. εἶμι γὰρ εἰς
τὸν ναὸν αὐτοῦ τὸν ἐν Δελφοῖς, ἐν ᾧ πολλοί εἰσι
τρίποδες καὶ λέβητες καὶ χρυσὸς πολύς, πολὺς δὲ
σίδηρος, πολλὴ δ’ ἐσθής· κλέψω δ’ ἐκεῖθεν ἅλις, σὺ
δ’ ὄψει, ἐὰν ἐθέλῃς.’</p>

<p>“οὗτοι μέν νυν ταῦτ’ ἔλεγον· ὁ δ’ Ἀπόλλων ἕωθεν
ἐπὶ νομὸν ἦλθεν· ἐλθὼν δ’ ἐπὶ νομόν, εὗρε πεντήκοντά
τινας βοῦς, τὰς ἀρίστας, ἀπολωλυίας ἐκ τῆς ἀγέλης.
ζητῶν δὲ τὰς βοῦς ἀπαντᾷ τῷ γέροντι· καὶ πυνθάνεται
ἀπὸ τοῦ γέροντος λέγων τάδε· ‘ὦ γέρον, ζητῶν
τὰς βοῦς ἔρχομαι· σὺ δ’ ἂν λέγοις μοι, πότερόν τιν’
ἄνδρ’ ἑόρακας πορευόμενον μετὰ βοῶν.’ ἀμείβεται δ’
ὁ γέρων· ‘ὦ φίλε, χαλεπὸν μὲν λέγειν ὅσα ὁρᾷ τις
πάντα· πολλοὶ γὰρ ὁδοιπόροι παρέρχονται, οἱ μὲν
κακὰ φρονοῦντες, οἱ δὲ καλά· ἀλλ’ ἐγὼ ὅλην τὴν
χθὲς ἡμέραν ἔσκαπτον περὶ τὰς ἀμπέλους· ἀλλ’
οἶμαι, οὐ γὰρ οἶδα σαφῶς, ἑορακέναι παῖδα, ὃς ἤλαυνε
βοῦς, παῖδα νήπιον, ὦ βασιλεῦ, εἶχε δὲ ῥάβδον, καὶ
τὰς μὲν βοῦς ἐξόπισθεν ἤλαυνε, ἐχούσας τὰς κεφαλὰς
ἐναντίον ἑαυτοῦ.’</p>

<p>“ταῦτα μὲν δὴ ἀποκρίνεται ὁ γέρων· ὁ δ’ ἀκούσας
θᾶττον ἤδη προὔβαινε· καὶ ἐν ὁδῷ κατενόησε τὰ
ἴχνη, καὶ ἔλεγεν· ‘ὦ Γῆ καὶ θεοί, οἷα ὁρῶ, ἴχνη
πάλιν τετραμμένα βοῶν, καὶ δὴ καὶ ἄλλα βήματα,
οὔτ’ ἀνδρὸς ὄντα οὔτε γυναικός, οὐδὲ λύκων οὐδὲ μὴν
λεόντων· ἦ που κενταύρου λέγοιμ’ ἂν ταῦτα εἶναι;
δεινὰ γοῦν πάντων μάλιστα.’ ἑπόμενος δὲ τοῖς
ἴχνεσιν, ἀφίκετο πρὸς τὸ ἄντρον. ὁ δ’ Ἑρμῆς ὁρῶν
προσιόντα αὐτόν, κατέδυ εἰς τὰ σπάργανα· ἐν δ’
ὀλίγῳ συνήλαυνε κεφαλήν τε καὶ πόδας καὶ χεῖρας·
καὶ σλῆμα μέν ἐποίει ὡς καθεύδων, τῷ δ’ ὄντι
ἠγρύπνει· χελώνην δ’ εἶχεν ὑπὸ μασχάλης. ἔγνω δ’
ὁρῶν ὁ Ἀπόλλων τήν τε νύμφην καὶ τὸν παῖδα·
καὶ ἐρευνήσας κατὰ πᾶν τὸ ἄντρον, ἔλεγε τάδε· ‘ὦ <span id="p90"/>
παῖ, ὃς ἐν λίκνῳ κεῖσαι, μήνυέ μοι τὰς βοῦς θᾶττον·
ἐπεὶ διοισόμεθα νωῒ οὐ κατὰ κόσμον. ῥἱψω γάρ σε ἐς
Τάρταρον λαβών, ἐς σκότον δεινὸν καὶ ἀμήχανον· ἐξ οὖ
οὐκ ἔστιν ὅστις λύσει σ’ οὐδείς.’ ἀποκρίνεται δ’ ὁ παῖς,
δόλια φρονῶν· ‘ὦ Ἄπολλον, τί τόδε λέγεις ; τί ζητεῖς
βοῦς ἐνθάδε; οὐκ εἶδον, οὐκ ἐπυθόμην, οὐκ ἄλλου ἤκουσα
μῦθον· οὐκ ἄν σοι μηνύσαιμ’ ἔγωγε, οὐδ’ εἰ μισθὸν
ὑπόσχοιο. ἦ γὰρ ἔοικα ἐλατῆρι βοῶν ἐγώ; οὐκ ἐμόν
γ’ ἔργον τοῦτο, ἀλλὰ ὕπνος τε, καὶ γάλα καὶ σπάργανα
ἔχειν, καὶ λουτρὰ θερμά. θαῦμα δ’ ἂν εἴη μέγα, εἰ
παῖς νήπιος βοῦς ἐλαύνοι. ἀλλὰ χθές ἐγενόμην, ἀλλ’
ἀπαλοὶ οἱ πόδες, τραχεῖα δὲ γῆ. εἰ δ’ ἐθέλεις,
ὄμνυμι τὴν πατρὸς κεφαλήν, ἦ μὴν μὴ κλέψαι τὰς
βοῦς.’ ταῦτ’ ἔλεγεν ὁ Ἑρμῆς· ὁ δ’ Ἀπόλλων γελάσας,
‘ὦ πανοῦργε, ἔφη, ἦ πολλοὺς ἀπατήσειν σ’ οἴομαι,
οἷα πεποίηκας ἐμέ. ἀλλ’ ἐκ λίκνου κατάβα· καὶ
κεκλήστῃ ἀρχηγὸς κλεπτῶν.’ ὡς ἄρ’ ἔλεγεν ὁ Ἀπόλλων,
καὶ λαβὼν τὸν παῖδα ἔφερε ταῖς χερσίν· ὁ δ’
ἐπἐπταρε, οἰωνὸν χρηστόν· ὁ δ’ Ἀπόλλων μειδιάσας
λέγει πρὸς αὐτόν· ‘θάρρει, βρέφος· τοιούτῳ γὰρ
οἰωνῷ οὐκ ἔστιν ὅπως οὐχ εὑρήσω τὰς βοῦς, σὺ δέ
μοι ἡγεμὼν γενήσῃ.’ ταῦτ’ εἶπεν· ὁ δὲ ἐκάλυψε ταῖς
χερσὶν τὰ ὦτα, καὶ ἐβόα λέγων· ‘ποῖ με φέρεις, ὦ
θαυμάσιε; ἦ μοι λοιδόρῃ βοῶν ἕνεκα; εἴθ ἀπόλοιτο
γένος βοῶν· οὐ γὰρ ἔκλεψα τὰς σὰς βοῦς ἔγωγε,
οὐδ’ ἤκουσα ὅστις ἔκλεψεν, οὐδὲ μὴν οὐδ’ οἶδ’ αἵτινές
εἰσι βοῦς· τὸ γὰρ ὄνομα μόνον ἐπίσταμαι
ἀκούσας. δός μοι δίκην καὶ δέξαι παρὰ Διὶ
Κρονίωνι.’</p>

<p>“ταῦτα δὴ ἐπεὶ ἀπεκρίνατο ὁ παῖς, ἀφίκοντο πρὸς
τὸν Ὄλυμπον· οἱ δ’ ἀθάνατοι ἦσαν ἐν τῷ Ὀλύμπῳ
συλλελεγμένοι. καὶ ἔστησαν ὅ θ’ Ἑρμῆς καὶ ὁ
Λητοῦς υἱὸς ἔμπροσθεν τοῦ Διός· ὁ δὲ Ζεὺς ἔλεγε
πρὸς τὸν Ἀπόλλωνα· ‘Φοῖβε, πόθεν ἄγεις ταύτην τὴν <span id="p91"/>
ἄγραν; σπουδαῖον δὴ πρᾶγμα ἦλθεν ἐς ὁμιλὶαν θεῶν.’
ἀποκρίνεται δ’ ὁ Ἀπόλλων, ‘ὦ πάτερ, ἀκούσῃ μῦθον
οὐ φαῦλον. τὸν παῖδα δὴ τοῦτον εὗρον ἐγώ, ὅστις
ἐστίν, ἐν ἄντρῳ τῆς Κυλλήνης, οἷον οὐδείς πω ἑόρακεν
ἀνθρώπων οὐδὲ θεῶν. οὗτος γὰρ κλέψας τὰς ἐμὰς
βοῦς χθές, ἤλαυνεν ἑσπέριος παρ’ αἰγιαλόν, στρέψας
ἔμπαλιν τὰ ἴχνη οὐκ οἶδ’ ὅπως· αὐτὸς δ’ ἐλάσας
κατέκειτο ἐν τῷ λίκνῳ ἤσυχος, τὼ δ’ ὀφθαλμὼ
ὠμόργνυ ὥσπερ οὐδὲν εἰδώς, καὶ ἔλεγεν, “οὐκ εἶδον,
οὐκ ἐπυθόμην, οὐκ ἄλλου ἤκουσα μῦθον, οὐδὲ μὴν
οὐδ’ οἶδ’ ὅ τι ἐστὶν ἡ βοῦς, πλὴν τοῦ ὀνόματος μόνον.”’</p>

<p>“ὁ μέν νυν ταῦτ’ εἶπεν· ὁ δ’ Ἑρμῆς ἀπεκρίνατο·
‘Ζεῦ πάτερ, ἐγώ σοι ἐρῶ τὴν ἀλήθειαν· νήπιος γάρ
εἰμι, οὐδ’ οἶδα ψεὐδεσθαι. ἦλθεν εἰς ἡμετέρου ζητῶν
βοῦς οὗτος, οὐδὲ μάρτυρα παρέσλεν οὐδένα· μηνύειν
δέ μ’ ἐκέλευεν ὑπ’ ἀνάγκης, ἀπειλῶν ἦ μὴν καταβαλεῖν
μ’ ἐς Τάρταρον. ἀλλ’ ἐγὼ χθιζὸς ἐγενόμην, ὠς καὶ
αὐτὸς οἶδεν, οὐδ’ ἐοικα δήπον ἐλατῆρι βοῶν. πείθου
(καὶ γὰρ πατὴρ φὴς σὺ εἶναι) ὡς οὐκ ἤλασα βοῦς
οἴκαδε· οὕτως ὄλβιος εἴην, ὠς οὐκ ἔβην ὑπὲρ οὐδόν·
τοῦτο λέγω ἀληθῶς. οἶσθα καὶ αὐτὸς ὅτι οὐκ
αἴτιός εἰμι· καὶ λέγω ἐφ’ ὅρκου· οὐ μὰ τὰς πύλας
τάσδε. καὶ μὴν τίσω γ’ ἐκείνῳ ποτὲ τὸ ψεῦδος·
σὺ δὲ βοήθει τοῖς ἥττοσιν.’</p>

<p>“ταῦτ’ εἶπεν ὁ Ἑρμῆς, ἐν σπαργάνοις ὤν· ἀκούσας
δ’ ὁ Ζεὺς μέγ’ ἐγέλασε· καὶ εὐθὺς ἐκέλευσεν ἄμφω μὲν
ζητεῖν, δεῖξαι δ’ Ἑρμῆν ὅπου ἔκρυψε τὰς βοῦς· ὁ δ’
ἐπείθετο. ἰδὼν δὲ τάς βοῦς ὁ Ἀπόλλων εἶπε· ‘πῶς,
ὦ παῖ, ἠδύνω σφάζειν δύο βόε, νεογνὸς ὥν; θαυμάζω
σε τοῦ κράτους· ἀλλ’ οὐ χρή σ’ αὐξάνεσθαι μέγαν.’
καὶ ταῦτ’ εἰπὼν ἔμελλε μὲν δεσμεύσειν αὐτὸν, ὁ δὲ
λαβὼν τὴν λύραν τῇ ἀριστερᾷ καὶ τῇ δεξιᾷ τὸ
πλῆκτρον, οὕτως ἔψαλλε καὶ τοιοῦτο μέλος ᾖδεν, ὥσθ’
ὁ Ἀπόλλων ἐγέλασεν ἡσθείς, καὶ ‘ὦ πανοῦργε, ἔφη, <span id="p92"/>
ἀξίαν μοι ἔδωκας τιμὴν καὶ πεντήκοντα βοῶν. πόθεν
ἔχεις τὸ καλὸν τοῦτ’ ἄθυρμα, καὶ πόθεν τέχνην
τοιαύτην; τίς σ’ ἐδίδαξεν; δόξα δὴ ἔσται σοι ἥδε,
οἷον κιθαρίζεις.’ ἀμείβεται ὁ Ἑρμῆς· ‘οὐδεὶς φθόνος,
ὦ Ἄπολλον· ἰδού, δίδωμί σοι τὴν χελώνην. ᾆδε καὶ
κιθάριζε, ἐπεὶ βούλει· σὺ δέ μοι δὸς κῦδος.’ καὶ δὴ
καὶ ἐδίδου τὴν λύραν, ἐδέξατο δ’ ὁ Ἀπόλλων ἡσθείς.
καὶ ὅρκον ὠμνύτην μέγαν, μὰ Στυγὸς ὕδωρ, ὁ μὲν
Ἀπόλλων φίλος ἔσεσθαι τῷ Ἑρμῇ, ὁ δ’ Ἑρμῆς μήποτε
κλέψειν τὰ τοῦ Ἀπόλλωνος.”</p>

<p>τοιαῦτ’ ἔλεγεν ἡ μήτηρ· αἱ δὲ κόραι, πᾶσαι
ἥσθησάν τε τῷ μύθω, καὶ δὴ καὶ ἄλλον ἠξίουν
ἀκούειν. ἡ δ’ οὐκ ἤθελεν· ὥρα γὰρ ἦν δείπνου.</p>
</div>

<div class="chap" id="ch41">
<h2>41<br/>
ΚΡΙΣΙΣ</h2>

<p>ἐξήλθομεν εἰς τὰ ὄρη ἐγώ τε καὶ ὁ ἀδελφός, καὶ
περὶ μεσημβρίαν, θάλποντος τοῦ ἡλίου, ἐπαυσάμεθα
παρὰ κρηνῇ· καὶ ἰδοὺ τρεῖς ἄνδρες καὶ γυνή· οἱ μὲν
δύο ἄγροικοι ἦσαν, ὁ δὲ ἦν γέρων τις. ἠμφισβήτουν
δὲ περί τινος πράγματος. καὶ τὰ ὀνόματα τῶν ἀνδρῶν
εἰδὼς ἐρῶ· ἦσαν γὰρ οἱ ἄγροικοι Δᾶος καὶ Συρισκός,
ὁ δὲ γέρων Σμικρίνης. διελέγοντο δ’ ὧδε.</p>

<p>Σ. ἀδικεῖς, φεύγεις τὸ δίκαιον.</p>

<p>Δ. συκοφαντεῖς· οὐ δεῖ σ’ ἔχειν τὰ μὴ σά.</p>

<p>Σ. ἐπιτρεπτέον τινὶ περὶ τούτων ἐστί.</p>

<p>Δ. βούλομαι· κρινώμεθα.</p>

<p>Σ. τίς οὖν;</p>

<p>Δ. ἐμοὶ μὲν πᾶς ἱκανός.</p>

<p>Σ. τοῦτον λαβεῖν βούλει κριτήν;</p>

<p>Δ. ἀγαθῇ τύχῃ.</p>

<p>Σ. πρὸς τῶν θεῶν, ὦ βέλτιστε, μικρὸν ἂν σχολάσαις
ἡμῖν χρόνον;</p>

<span id="p93"/>
<p>Σμ. ὑμῖν; περὶ τίνος;</p>

<p>Σ. ἀντιλέγομεν πρᾶγμά τι.</p>

<p>Σμ. τί οὖν ἐμοὶ μέλει;</p>

<p>Σ. κριτὴν τούτου ζητοῦμεν ἴσον· εἰ δή σε μηδὲν
κωλύει, διάλυσον ἡμᾶς.</p>

<p>Σμ. ὦ κάκιστ’ ἀπολούμενοι, ἆρα δίκας λέγοντες
περιπατεῖτε, διφθέρας ἔχοντες;</p>

<p>Σ. ἀλλ’ ὅμως, δὸς τὴν χάριν, πάτερ· βραχὺ γὰρ
τὸ πρᾶγμα, καὶ ῥᾴδιον μαθεῖν. μὴ καταφρονήσῃς,
πρὸς θεῶν.</p>

<p>Σμ. ἐμμενεῖτε οὖν, εἰπέ μοι, οἷς ἂν δικάσω;</p>

<p>Σ. πάντως.</p>

<p>Σμ. ἀκούσομαι· τί γὰρ τὸ κωλῦον; σὺ πρότερος
ὁ σιωπῶν λέγε.</p>

<p>Δ. μικρόν γ’ ἄνωθεν, ἵνα ᾖ σοι σαφῆ τὰ πράγματα.
ἐν τῷ δασεῖ τῷ πλησίον τούτων τῶν χωρίων
ἐποίμαινον, ὦ βέλτιστε, τριακοστὴν ἴσως ταύτην ἡμέραν,
αὐτὸς μόνος, καὶ εὗρον ἐκκείμενον παιδάριον
νήπιον, ἔχον δέραια, καὶ τοιοῦτόν τινα κόσμον.</p>

<p>Σ. περὶ τούτων ἐστίν.</p>

<p>Δ. οὐκ ἐᾷ λέγειν.</p>

<p>Σμ. ἐὰν λαλῇς μεταξύ, καθίξομαί σου τῇ δακτηρίᾳ.</p>

<p>Δ. καὶ δικαίως.</p>

<p>Σμ. λέγε.</p>

<p>Δ. λέγω. ἀνειλόμην, ἀπῆλθον οἴκαδε ἔχων αὐτά·
τρέφειν ἔμελλον. ἀλλ’ ἐν νυκτὶ βουλὴν διδοὺς
ἐμαυτῷ, διελογιζόμην· τί μοι παιδοτροφίας καὶ
κακῶν; πόθεν δ’ ἐγὼ ἀναλώσω τοσαῦτα; τί φροντίδων
ἐμοί; τοιοντοσί τις ἦν. ἕωθεν πάλιν ἐποίμαινον·
ἦλθεν δ’ οὗτος (ἔστι δ ἀνθρακεύς) εἰς τὸν
αὐτὸν τόπον, ἐκπρίσων στελέχη. πρότερον δέ μοι
συνήθης ἐγεγόνει. ἐλαλοῦμεν ἀλλήλοις· ὁ δὲ σκυθρωπὸν
ὄντα μ’ ἰδών, “τί σύννους, φησί, Δᾶος;” “ὅτι
σύννους ἐγώ; περίεργός εἰμι.” καὶ λέγω αὐτῷ τὸ <span id="p94"/>
πρᾶγμα, ὡς εὗρον τὸ παιδάριον, ὡς ἀνειλόμην. ὁ δὲ
τότε μὲν εὐθύς, πρὶν πάντ’ εἰπεῖν, ἐδεῖτο· “ἐμοὶ τὸ
παιδίον δός· γυναῖκα γὰρ ἔχω· τεκούσῃ δ’ ἀπέθανε
τὸ παιδίον.”</p>

<p>Σμ. ἐδέου σύ γε;</p>

<p>Σ. ἐδεόμην.</p>

<p>Δ. ὅλην τὴν ἡμέραν κατέτριψε· δεομένῳ καὶ
πείθοντί με, ὑπεσχόμην. ἔδωκα, ἀπῆλθε μυρία εὐχόμενος
ἀγαθά· κατεφίλει τὰς χεῖρας λαβῶν.</p>

<p>Σμ. ἐποίεις ταῦτα;</p>

<p>Σ. ἐποίουν.</p>

<p>Δ. ἀπηλλάγη. καὶ περιτυχών μοι ἄφνω μετὰ τῆς
γυναικός, ἀξιοῖ ἀπολαμβάνειν τά συνεκτεθέντα τούτῳ·
μικρὰ δ’ ἦν ταῦτα, λῆρός τις, οὐδέν· καὶ δεινὰ
πάσχειν φησίν, διότι οὐκ ἀποδίδωμι, ἀλλ’ αὐτὸς ἀξιῶ
ἔχειν ταῦτα. ἐγὼ δέ γ αὐτὸν φημὶ δεῖν χάριν ἔχειν,
οὗ μετέλαβεν δεόμενος. εἰ μὴ πάντα δίδωμι, τί δεῖ
μέμφεσθαι; εἰ γὰρ βαδίζων ἅμ’ ἐμοὶ εὗρε ταῦτα, καὶ
ἦν κοινὸς Ἑρμῆς, τὸ μὲν ἂν ἔλαβεν οὗτος, τὸ δ’ ἐγώ·
ἀλλὰ μόνος εὗρον ἐγώ· σὺ δ’ οὐ παρὼν οἴει πάντα
δεῖν ἔχειν αὐτός, ἐμὲ δ’ οὐδέν; τὸ τέλος· δέδωκά
σοι ἑκών τι τῶν ἐμῶν· εἰ τοῦτ’ ἀρέσκει, καὶ νῦν ἔχε·
εἰ δὲ μὴ ἀρέσκει, ἀπόδος πάλιν καὶ μηδὲν ἀδίκει.
πάντα δ’ οὐ δεῖ σ’ ἔχειν. εἴρηκα τὸν γ’ ἐμὸν λόγον.</p>

<p>Σ. εἴρηκεν;</p>

<p>Σμ. οὐκ ἤκουσας; εἴρηκεν.</p>

<p>Σ. καλῶς. οὐκοῦν ἐγὼ μετὰ ταῦτα. μόνος εὗρε
τὸ παιδίον οὑτοσί, καὶ πάντα ταῦθ’ ἃ νῦν λέγει
ὀρθῶς λέγει, ὦ πάτερ· καὶ γέγονεν οὕτως· οὐκ
ἀντιλέγω. δεόμενος, ἱκετεύων, λιπαρῶν ἐγὼ ἔλαβον
παρ’ αὐτοῦ τοῦτο· ἀληθῆ γὰρ λέγει. ποιμήν τις,
πρὸς ὃν ἐλάλησεν, ἐξήγγειλέ μοι, συνευρεῖν αὐτὸν
ἅμα κόσμον τινά· ἐπὶ τοῦτον τὸν κόσμον, ὦ
πάτερ, πάρεστιν αὐτὸς ὁ παῖς.&mdash;τὸ παιδίον δός <span id="p95"/>
μοι, γύναι.&mdash;οὗτος σ’ ἀπαιτεῖ, ὦ Δᾶε, τὰ δεραια
καὶ γνωρίσματα· ἑαυτῷ γάρ φησι ταῦτ’ ἐπιτεθῆναι
κόσμον, οὐ σοὶ διατροφήν. νῦν, βέλτιστε, γνωστέον
σοι ταῦτα, ὡς ἐμοὶ δοκεῖ· πότερον δεῖ ταῦτα, ἅττα
ποτ’ ἐστί, τηρεῖσθαι, κατὰ τὴν δόσιν τῆς μητρός,
ἕως ἂν ἐκτραφῇ τὸ παιδίον ἢ τὸν κλέψαντα ἔχειν
τἀλλότρια, εἰ καὶ πρῶτος εὗρεν. τί οὖν οὐκ ἀπῄτουν
ταῦτα τότε, ὅτ’ ἐλάμβανον τὸ παιδίον; οὔπω ᾔδη
εὑρημένα. ἥκω δὲ καὶ νῦν οὐκ ἐμαυτοῦ γ’ ἕνεκα
ἀπαιτῶν οὐδέν· ποῦ δὲ κοινὸς Ἑρμῆς, ὅπου πρόσεστι
σῶμα ἀδικούμενον; οὔκ ἐστιν εὕρεσις αὕτη, ἀλλ’
ἀφαίρεσις. βλέψον δὲ κἀκεῖ, πάτερ· ἴσως οὑτοσὶ
γενναῖός τις ἐστι τὸ γένος, ὑπὲρ ἡμᾶς, καὶ ἐν ἐργάταις
τραφεὶς ὑπερόψεται ταῦτα, καὶ τολμήσει ἐλεύθερόν
τι ποιεῖν, θηρᾶν λέοντας, βαστάζειν ὅπλα, τρέχειν ἐν
ἀγῶσιν. ἆρ’ οὐ Νηλέα τινὰ καὶ Πελίαν εὗρε πρεσβύτης
ἀνὴρ αἰπόλος, ἔχων διφθέραν οἵαν καὶ ἐγὼ
νῦν; ὡς δ’ ᾔσθετο αὐτοὺς κρείττονας ἑαυτοῦ ὄντας,
λέγει τὸ πρᾶγμα, ὡς εὗρεν, ὡς ἀνείλετο. ἔδωκε δ’
αὐτοῖς πηρίδιον γνωρισμάτων, ἐξ οὗ μαθόντες τὰ καθ’
αὑτοὺς σαφῶς, ἐγένοντο βασιλῆς, οἱ πρότερον ὄντες
αἰπόλοι. εἰ δ’ ὁ Δᾶος ἐκλαβὼν ἐκεῖνα ἀπέδοτο, ἵνα
κερδάνειε δραχμὰς δώδεκα, ὰγνῶτες ἂν διετέλουν ὄντες
τὸν πάντα χρόνον, οἱ τηλικοῦτοι ὄντες καὶ τοιοῦτοι
τὸ γένος. οὐ δὴ καλῶς ἔχει τὸ μὲν σῶμα ἐκτρέφειν
ἐμέ, τὴν δὲ σωτηρίας ἐλπίδα λαβόντα Δᾶον ἀφανίσαι,
πάτερ. πολλάκις διὰ γνωρίσματα ἔσωσέ τις
ἀδελφὸν ἢ μητέρα. ἔστιν ἐπισφαλὴς φύσει ὁ βίος,
πάτερ, ἁπάντων· ὥστε μετὰ προνοίας δεῖ τηρεῖν τὰ
τοιαῦτα. ἀλλά, φησίν, ἀπόδος, εἰ μὴ ἀρέσκει. τοῦτο
γὰρ οἴεταί που ἰσχυρον τι ἔχειν πρὸς τὸ πρᾶγμα.
οὔκ ἐστι δίκαιον, εἴ τι τῶν τούτου δεῖ σ’ ἀποδιδόναι,
καὶ τοῦτον πρὸς ζητεῖς λαβεῖν, ἵνα ἀσφαλέστερον
πονηρὸς γένῃ. εἴρηκα· κρῖνον ὅ τι δίκαιον νομίζεις.</p>

<span id="p96"/>
<p>Σμ. ἀλλὰ ῥᾴδιόν ἐστι κρίνειν. πάντα τὰ συνεκκείμενα
τοῦ παιδίου ἐστί· τοῦτο γιγνώσκω.</p>

<p>Δ. καλῶς· τὸ παιδίον δέ;</p>

<p>Σμ. οὐ μὰ Δία γνώσομαι εἶναι τὸ παιδίον τοῦ
νῦν ἀδικοῦντος, ἀλλὰ τοῦ βοηθοῦντος.</p>

<p>Σ. πόλλ’ ἀγαθά σοι γένοιτο.</p>

<p>Δ. δεινή γ’ ἡ κρίσις, νὴ τὸν Δία τὸν Σωτῆρα·
πάνθ’ εὑρὼν ἐγὼ πάντα περιέσπασμαι, ὁ δ’ οὐχ
εὑρὼν ἔχει. οὐκοῦν ἀποδιδῶ;</p>

<p>Σμ. φημί.</p>

<p>Δ. δεινή γ’ ἡ κρίσις, ἢ μηδὲν ἀγαθόν μοι γένοιτο.</p>

<p>Σμ. φέρε ταχύ.</p>

<p>Δ. ὦ Ἡράκλεις, οἷα πέπονθα.</p>

<p>Σμ. τὴν πήραν λαβὲ καὶ δεῖξον.</p>

<p>Δ. βραχὺ πρόσμεινον, ἱκετεύω σ’, ἵν’ ἀποδῶ. τί
γὰρ ἐγὼ ἐπέτρεψα τούτῳ;</p>

<p>Σμ. δός ποτ’, ἐργαστήριον.</p>

<p>Δ. αἰσχρά γ’ ἐστὶν ἃ πέπονθα.</p>

<p>Σ. πάντ’ ἔχεις;</p>

<p>Σμ. οἴομαί γε δή, εἰ μή γέ τι καταπέπωκε, ἐν ᾧ
ἔλεγον τὴν δίκην, ὡς ἡλισκετο.</p>

<p>Σ. οὐκ ἂν ᾠόμην. ἀλλ’ εὐτύχει, βέλτιστε.</p>

<p>Δ. ἀδίκου πράγματος, ὦ Ἡράκλεις· οὔκ ἐστι
δεινή γ’ ἡ κρίσις;</p>

<p>Σ. οἴμωζε καὶ βάδιζε.</p>

<p>ἡμεῖς δὲ ἀκούσαντες ταῦτα ἐπῃνοῦμεν τὸν Σμικρίνην
ὡς εὖ κρίνοντα τὴν δίκην· καὶ ἀπηλλάγημεν οἴκαδε.</p>
</div>

<div class="ill" id="ill10">
<img src="images/ill10.png" alt="[Illustration]" />
<p>ἀγωνιζόμενοι.</p>
</div>

<div class="ill" id="ill11">
<img src="images/ill11.png" alt="[Illustration]" />
<p>κυβιστητήρ.</p>
</div>

<div class="chap" id="ch42">
<h2>42<br/>
ΠΑΝΑΘΗΝΑΙΑ</h2>

<p>τὰ Παναθήναια τὰ μεγάλα ἀνὰ τέτταρα ἔτη γίγνεται,
πέμπτῳ δὴ ἔτει, ὡς νομίζομεν οἱ Ἑλληνες. ἔστιν
ἀγὼν μουσικῆς, ἐν ᾧ οἱ ῥαψῳδοὶ λέγουσι τὰ τοῦ <span id="p97"/>
Ὁμήρου, καὶ κιθαρῳδοὶ κιθαρίζουσι και ἀυλῳδοὶ
αὐλοῦσιν· ἔστι δὲ γυμνικὸς ἀγών, παίδων, ἀγενείων,
ἀνδρῶν· ἀγωνίζονται δ’ οἱ μὲν παῖδες οὐ πλέον ἢ
ἑκκαίδεκα ἔτη γεγονότες, οἱ δ’ ἀγένειοι μεχρὶ τῶν
εἴκοσιν, οἱ δ’ ἄνδρες πλέον τῶν εἴκοσιν. τούτοις δ’
οἱ ἀγῶνες στάδιον, πένταθλον, πάλη, πυγμή, παγκράτιον,
πρὸς δὲ δίαυλος, ἵππιος, ὁπλίτης. περὶ
τούτων διηγήσομαι καθ’ ἕκαστα ὕστερον. ἔστι δὲ
καὶ ἱππικὸς ἀγῶν, ὅ τ’ ἀποβάτης ἀπὸ δίφρου καὶ
κέλης καὶ συνωρὶς πωλικὴ καὶ ἅρμα τέλειον. ἀγωνίζονται
δὲ καὶ περὶ εὐανδρίας, καί εἰσι πυρριχισταὶ
καὶ λαμπαδηδρομία. μετὰ δὲ τὴν λαμπαδηδρομίαν
παννυχὶς ἐστιν, καὶ ὀλολύγματα τῶν πρεσβυτέρων
ἱερειῶν, καὶ χοροὶ καὶ ᾠδαί. καὶ τῇ ὑστεραίᾳ πομπή,
ἣν πέμπουσιν οἱ νικήσαντες καὶ πομπῆς ἱερῶν καὶ
ἱππῆς καὶ ταξίαρχοι καὶ στρατηγοὶ θαλλοφόροι, καὶ
γυναῖκες κανηφόροι καὶ οἱ Ἀθηναῖοι κατὰ δήμους.</p>

<p>ἐν δὲ τοῖς Παναθηναίοις ἀνατιθέασιν τῇ Ἀθήνῃ
τὸν πέπλον· ὁ δὲ πέπλος κρεμάννυται ὥσπερ ἱστίον
ἀφ’ ἱστοῦ μεγάλης τινὸς νεώς, ἣ ἄγεται κατὰ τὰς ὁδοὺς
ἐπὶ τὴν Ἀκρόπολιν. ἐνυφαντὰ δ’ ἐστὶ τῷ πέπλῳ
τὰ τῆς Ἀθήνης, ὡς ἐνίκησε μαχομένη τοῖς Γίγασιν.
πάντων δ’ ὑστάτη ἐστὶν ἐστίασις τῶν Ἀθηναίων· καὶ
δὴ καὶ ἀγὼν ναυτικὸς ἐν Πειραιεῖ.</p>

<p>νῦν διηγήσομαι τὰ περὶ τῶν ἀγώνων ἀκριβῶς καθ’
ἕκαστον.</p>

<p>τὸ μὲν στάδιον καὶ ἀγών ἐστι καὶ τόπος. ὁ δὲ
τόπος ὁ στάδιον καλούμενος ὥσπερ θέατρόν ἐστιν·
ἔστι δ’ ἑτέρωθεν ἥμισυς κύκλος (ἡ σφενδόνη καλουμένη)
μακροτέρων ὄντων τῶν κεράτων, ὥστε δρόμον
γενέσθαι ἑξακοσίων ποδῶν· καὶ ἐκ τοῦ ἐτέρου ἄκρου
τοῖχός ἐστιν. ἑδώλια δ’ ἐστὶ καὶ ἐπὶ τῆς σφενδόνης
καὶ ἐπὶ τῶν κεράτων, ἐν οἷς πολὺς ὄχλος καθίζεται.
ἐντὸς οὖν τοῦ τοίχου γραμμή ἐστιν ἐν τῇ γῇ, ἀφ’ <span id="p98"/>
ἧς ἀφίενται οἱ ἀγωνιζόμενοι· βαλβὶς δ’ ὀνομάζεται ἡ
γραμμή. ἐν μέσῃ αὖ τᾖ σφενδόνῃ τέρμα πέπηκται,
ὁ καὶ καμπτὴρ λεγόμενος, περὶ γὰρ τοῦτον κάμπτουσι
διαθέοντες. τοιαῦτα μὲν δὴ περὶ τοῦ τόπου· ὁ δ’
ἀγὼν ὁ στάδιον καλούμενος δρόμος ἐστὶν ἁπλοῦς ἀπὸ
τῆς βαλβῖδος πρὸς τὸ τέρμα. καὶ στάδιον ὀνομάζεται
καὶ δρόμος.</p>

<p>τὸ δὲ πένταθλον πέντε ἐνέχει ἀγῶνας, ἓν ὄν·</p>

<p class="c">ἅλμα, ποδωκείαν, δίσκον, ἄκοντα, πάλην.</p>

<p class="noindent">οἱ γὰρ ἀγωνιζόμενοι ἅλλονται, τρέχουσι, πάλλουσι
δίσκον καὶ ἄκοντα, καὶ παλαίουσιν. ὁ δὲ τρεῖς
νικήσας τῶν πέντε ἀγώνων νικᾷ τὸ πένταθλον.
τοιαῦτα μὲν δὴ περὶ τοῦ πεντάθλου καὶ τῶν πενταθλητῶν.</p>

<p>οἱ δὲ παλαισταὶ ἀλείφουσιν ἑαυτοὺς ἐλαίῳ, ἵνα μὴ
λάβηται αὑτῶν ὁ αἰεὶ ἀνταγωνιστής. ἵστασθον δ’
ἐναντίον ἀλλήλοιν· καὶ πειρῶνται αὐτοὶ μὲν μὴ λαβὴν
ἐνδοῦναι, τοῦ δ ἑτέρον λαμβάνεσθαι. χρῶνται
δὲ τέχναις πολλαῖς· ἄγχει γάρ τις ἢ ἀποπνίγει
περιλαμβάνων τὸν τράχηλον· καὶ ἀγκυρίζει σκέλος τῷ
ἑαυτοῦ σκέλει· καὶ ὑποσκελίζει τῷ ποδὶ ὥστε χαμαὶ
πεσεῖν τὸν ἕτερον· καὶ διαλαμβάνει μέσον ἔχων· καὶ
πολλαῖς πλοκαῖς χρῶνται. ὁ μέντοι τρὶς καταπαλαίσας
τὸν ἕτερον, νικᾷ. ἀσκοῦσι δ’ ἐν τῇ παλαίστρᾳ.</p>

<p>περὶ μὲν δὴ τῆς πάλης τοιαῦτα· ἡ δ’ πυγμὴ μάχη
τίς ἐστι τῶν πὺξ μαχομένων, τοῦτ’ ἐστὶ συνεσπασμένοις
τοῖς δακτύλοις ὥστε σφαίρας γενέσθαι τάς χεῖρας.
τῶν πυκτῶν πληγὴ γίγνεται καὶ φυλακὴ παιόντων τε
καὶ φυλαττόντων ἑαυτούς, ἕως ἂν ὁ ἕτερος πύκτης
ἀπείπῃ. ἀσκοῦσι δὲ σκιαμαχοῦντες.</p>

<p>βαρύτατον δὴ ἀγώνισμα τὸ παγκράτιον, ἅτε καὶ
πὺξ μαχομένων καὶ παλαιόντων τῶν ἀγωνιζομένων.
ἔστι δ’ ἀὕτη καὶ ὀρθία μάχη, ἑστώτων τῶν παγκρατιαστῶν, <span id="p99"/>
καὶ ἁλίνδησις, ἐπὶ τῇ γᾖ ὄντων. μάχονται
δ’ ἕως ἂν ὁ ἕτερος παγκρατιαστὴς ἀπείπῃ.</p>

<p>ὁ δίαυλος διπλοῦς ἐστι δρόμος, ἀπό τε τῆς
βαλβῖδος ἐπὶ τὸ τέρμα, καὶ ἐπειδὰν στρέφωνται περὶ
τὸ τέρμα, πάλιν ἀπὸ τοῦ τέρματος πρὸς τὴν βαλβῖδα.
ὁ δ’ ἵππιος διπλοῦς ἐστι δίαυλος, διαθεόντων τῶν
δρομέων δὶς πρός τε τὴν βαλβῖδα καὶ πάλιν. τὸ δ’
ἵππιος σημαίνει τὸ μῆκος μόνον· οὐ γὰρ ἵπποις
χρῶνται. ἀγών ἐστι καὶ ἄλλος τῶν ὁπλιτῶν πάντα
τὰ ὅπλα ἐχόντων, κνημῖδάς τε καὶ θώρακα καὶ ξίφος
καὶ ἀσπίδα καὶ κόρυθα καὶ ἔγχος.</p>

<p>ταῦτα μὲν δὴ περὶ τούτων· νῦν δὲ διηγήσομαι
περὶ τῶν ἱππικῶν ἀγώνων.</p>

<p>πρῶτον μέν νυν ὁ ἀποβάτης ἵσταται ἐν τῷ δίφρῳ
ἐξ ἀριστερᾶς, ὁ δ ἡνιόχος ἐκ δεξιᾶς ἡνιολῶν τοὺς
ἵππους· ἐκπηδᾷ δ’ ὁ ἀποβάτης ἐκ τοῦ δίφρου φερομένων
τῶν ἵππων, καὶ ἀναβαίνει πάλιν.</p>

<p>ὁ δὲ κέλης ἵππος ἐστὶν ἐφ’ οὗ ὀχεῖταί τις ἔφηβος·
καὶ συνωρὶς πωλικὴ ζεῦγός ἐστιν ἵππων μετὰ δίφρου.
το δ’ ἅρμα τέλειον τέτταρας ἔχει ἵππους, δύο τε
ζυγίους ἐν μέσῳ ὄντας καὶ δύο σειραφόρους ὄντας ἔξω
τούτων. καὶ δὴ καὶ μέγας ἐστὶ κίνδυνος καμπτόντων
περὶ τὸν καμπτῆρα, μὴ θίγωσιν αὐτοῦ καὶ περιπέσωσιν.
περὶ μὲν δὴ τῶν ἱππικῶν τοιαῦτα.</p>

<p>ὁ δ’ εὐανδρίας ἀγὼν ὧδε γίγνεται. ἐν ἑκάστῃ γὰρ
φυλῇ ἐξελών τις τοὺς καλλίστους τε καὶ μεγίστους
ἄνδρας, ἀποδείκνυσιν αὐτοὺς στολὴν πομπικὴν ἐνδεδυμένους·
οἱ δὲ μάλιστα εὐδοκιμήσαντας νικῶσιν. καὶ
μὴν οἱ πυρριχισταί γε πυρρίχην χορεύουσιν ἐν
ὅπλοις, παίοντες τὰς ἀσπίδας τοῖς ξίφεσι, καὶ
σχήματα πολλὰ ὀρχούμενοι.</p>

<p>πάντων δὲ καινότατόν ἐστιν ἡ λαμπαδηφορία ἢ
λαμπαδηδρομία. δύο μέν εἰσι στίχοι τῶν διαθεόντων,
ἢ καὶ πλείους· καὶ ἑκάστου στίχου οἱ ἀγωνισταὶ <span id="p100"/>
τάττονται διά τινων ἀποστάσεων, ὥστ’ ἀποστῆναι ἀπ’
ἀλλήλων. καὶ πρῶτον μὲν ἀφίεται ὁ πρῶτος, ἔχων
λαμπάδα φλέγουσαν· ἀφικόμενος δὲ ὡς τὸν δεύτερον,
αὐτὸς μέν παύεται τρέχων, τὴν δὲ λαμπάδα διαδίδωσι
τῷ δευτέρῳ· καὶ μὴν ὅ γε δεύτερος, λαβὼν τὴν
λαμπάδα ἐκ διαδοχῆς, ἀφίεται ὡς τὸν τρίτον· οὕτω
πάντες διαδόχοι γενόμενοι τρέχουσιν· ὁ δ’ ὕστατος
ταχθεὶς ἀφίκεται πρὸς τὸ τέρμα. νικᾷ δ’ οὗτος ὁ
στίχος, οὗ ἂν ὁ τελευταῖος φθάσῃ ἀφικόμενος πρὸς
τὸ τέρμα. ποιοῦσι δὲ τοῦτο καὶ ἐφ’ ἵππων, διελαύνοντες
Ἀθήνηθεν εἰς τὸν Πειραιᾶ.</p>

<p>καὶ δὴ καὶ ἡ πομπὴ μεγαλοπρεπές τι θέαμά ἐστιν,
ὥσπερ θεῶν ἐπὶ γῆς φαινομένων.</p>
</div>

<div class="chap" id="ch43">
<h2>43<br/>
ΣΥΜΠΟΣΙΟΝ</h2>

<p>ἦν μὲν Παναθήναια τὰ μεγάλα, περὶ ὧν ἤδη ἐμνήσθην,
διεξιὼν πάντα περὶ τῆς ἑορτῆς· καὶ μετὰ τὴν
ἱπποδρομίαν ἐγώ τε καὶ ὁ πατὴρ&mdash;ἦν δ’ ἐγἀ τοι
νεανίας ἤδη, ὡς καὶ εἶπον&mdash;ἐτύχομεν περιϊόντες κατὰ&mdash;ὴν
πόλιν, καὶ μὴν ἐντυγχάνομέν γε τῷ Καλλικλεῖ,
λελουμένῳ τε καὶ τὰς βλαύτας ὑποδεδεμένῳ· ὁ δὲ
πατήρ, “ὦ Καλλίκλεις, ἔφη, ποῖ εἶ οὕτω καλὸς
γεγενημένος;” ὁ δ’ εἶπεν ὅτι “ἐπὶ δεῖπνον εἰς
Ἑρμογένους. ἐνίκησε γάρ, ὡς οἶσθά που, κέλητι·
καὶ χθὲς μὲν αὐτὸν διέφυγον τοῖς ἐπινικίοις, φοβηθεὶς
τὸν ὄχλον· ὡμολόγησα δ’ εἰς τήμερον παρέσεσθαι.
ταῦτα δὴ ἐκαλλωπισάμην, ἵνα καλὸς παρὰ καλὸν ἴω.
ὰλλὰ σύ, ἦ δ’ ὅς, πῶς ἔχεις πρὸς τὸ ἰέναι ἄκλητος
ἐπὶ δεῖπνον;” καὶ ὁ πατὴρ εἶπεν, “οὕτως ὡς ἂν σὺ
κελεύῃς.” “ἕπου τοίνυν, ἔφη, ἵνα μὴ ὑστερῶμεν τῆς
δαιτός, κατὰ τὴν παροιμίαν.” εἱπόμεθα οὖν τῷ
Καλλικλεῖ· ἐπεὶ δ’ ἐγενόμεθα ἐπὶ τῃ οἰκίᾳ τῇ <span id="p101"/>
Ἑρμογένους, ἀνεῳγμένην κατελάβομεν τὴν θύραν.
καὶ παῖς τις τῶν ἔνδοθεν ἀπαντήσας, ἦγεν ἡμᾶς οὗ
κατέκειντο οἱ ἄλλοι, καὶ κατελάβομεν ἤδη μέλλοντας
δειπνεῖν· εὐθὺς δ’ οὖν ὡς εἶδεν ὁ Ἑρμογένης, “ὦ,
φησίν, Καλλίκλεις, κατακλίνου δή. σὺ δ’, ὦ Θράσυλλε,
ἐς καλὸν ἥκεις, αὐτός τε καὶ τὸ μειράκιον, ἵνα συνδειπνήσητε.”
καὶ ὁ παῖς ἀπένιζεν ἡμᾶς ἵνα κατακεοίμεθα·
μετὰ δὲ ταῦτα ἐδειπνοῦμεν. ἐν τούτῳ δὲ
Φίλιππος ὁ γελωτοποιός, κρούσας τὴν θύραν, εἶπε τῷ
ὑπακούσαντι εἰσαγγεῖλαι ὅστις εἴη· ὁ οὖν Ἑρμογένης
ἀκούσας ταῦτα εἶπεν, “ἀλλὰ μέντοι, ὦ ἄνδρες, αἰσχρὸν
στέγης γε φθονῆσαί εἰσίτω οὖν.” ὁ δὲ στὰς ἐπὶ
τῷ ἀνδρῶνι ἔνθα τὸ δεῖπνον ἦν, εἶπεν, “ὅτι μὲν
γελωτοποιός εἰμι, ἴστε πάντες· ἤκω δὲ προθύμως,
νομίσας ἱλαρόν τι δείξειν τοῖς συνδειπνοῦσιν.” “κατακλίνου
τοίνυν, ἔφη ὁ Ἑρμογένης, καὶ γὰρ οἱ παρόντες
ἐνδεέστδροί πως γέλωτος, ἅτε κραιπαλῶντες ἐκ τῆς
προτεραίας.” κατακλιθεὶς οὖν ὁ Φίλιππος γελοῖόν τι
εὐθὺς ἐπεχείρει λέγειν· ὡς δ’ οὐκ ἐκίνησε γέλωτα,
δὶς καὶ τρὶς εἰπών, παυσάμενος τοῦ πότου, συγκαλυψάμενος
κατέκειτο. καὶ ὁ Ἑρμογένης, “τί τοῦτ’,
ἔφη, ὦ Φίλιππε, ἀλλ’ ἢ ὀδύνη σ’ εἴληφε;” καὶ
ὃς ἀναστενάξας, “ναὶ μὰ Δί’, ἔφη, ὦ Ἑρμόγενες,
μεγάλη γε· ἐπεὶ γὰρ γέλως ἐξ ἀνθρώπων ἀπόλωλεν,
ἔρρει τὰ ἐμὰ πράγματα.” καὶ ἅμα λέγων ταῦτα
ἀπεμύττετό τε, καὶ τῇ φωνῇ σαφῶς κλαίειν ἐφαίνετο.
πάντες οὖν ἐξεγέλασαν ἐπὶ τῷ οἰκτισμῷ αὐτοῦ· ὁ δ’
ὡς ᾔσθετο του γέλωτος, ἀνεκαλύψατό τε καὶ ἐθάρρει
εὐθύς, καὶ ἐδείπνει.</p>

<p>ὡς δ’ ἀφῃρέθησαν αἱ τράπεζαι καὶ ἐσπείσαμεν καὶ
ἐπαιανίσαμεν, ἐτραπόμεθα πρὸς τὸν πότον· ὁ δέ τις
Παυσανίας λόγου τινὸς τοιούτου κατάρχει. “εἶἑν,
ἄνδρες, φησί, τίνα τρόπον ῥᾷστα πιόμεθα; ἐγὼ μὲν
οὖν λέγω ὑμῖν, ὅτι τῷ ὄντι πάνυ χαλεπῶς ἔχω ὑπὸ <span id="p102"/>
τοῦ χθὲς πότου, καὶ δέομαι ἀναψυχῆς τινος· σκοπεῖσθε
οὖν τίνι τρόπῳ ἂν ὡς ῥᾷστα πίνοιμεν.” ὁ
οὖν Καλλικλῆς εἶπεν, “τοῦτο μέντοι εὖ λέγεις· καὶ
γὰρ ἐγώ εἰμι τῶν χθὲς βεβαπτισμένων. πίνωμεν οὖν
οὕτως, πρὸς ἡδονήν.”</p>

<p>ἔδοξεν οὖν πᾶσι πίνειν ὅσον ἂν ἕκαστος βούληται
ἄνευ μέθης, ἐπάναγκες δὲ μηδὲν εἶναι. μετὰ τοῦτο δὲ
ὁ Ἑρμογένης, λαβὼν τήν τε λύραν καὶ τὴν μυρρίνην,
ἐστεφάνωσεν ἑαυτόν, καὶ ἤρχετο ᾄδειν τὸ σκόλιον
ἐκεῖνο τὸ περὶ Ἀρμοδίου·</p>

<!-- Callistratus’ skolia -->
<div class="poem">
<div class="l1">ἐν μύρτου κλαδὶ τὸ ξίφος φορήσω,</div>
<div class="l1">ὥσπερ Ἁρμόδιος καὶ Ἀριστογείτων,</div>
<div class="l1">ὅτε τὸν τύραννον κτανέτην,<a href="#fn03"><sup>3</sup></a></div>
<div class="l1">ἰσονόμους τ’ Ἀθήνας ἐποιησάτην.</div>
</div>

<p class="fn" id="fn03"><sup>3</sup> = ἐκτανέτην.</p>

<p class="noindent">τοῦτο δ’ ᾄσας, ἔδωκε τῷ Καλλικλεῖ τὴν λύραν καὶ
τὴν μυρρίνην, λέγων· “δέξαι σύ, ὦ τάν, καὶ ᾆδε.”
ὁ δὲ δεξάμενος ᾖδεν·</p>

<div class="poem">
<div class="l1">φίλταθ’ Ἁρμόδι’, οὔ τί που τέθνηκας,</div>
<div class="l1">νήσοις δ’ ἐν μακάρων σέ φασιν εἶναι,</div>
<div class="l1">ἵνα περ ποδώκης Ἀχιλεὺς<a href="#fn04"><sup>4</sup></a></div>
<div class="l1">Τυδεΐδην δέ φασιν Διομήδεα.<a href="#fn04"><sup>4</sup></a></div>
</div>

<p class="fn" id="fn04"><sup>4</sup> = Ἀχιλλεύς, Διομήδη (acc.).</p>

<p>παυσάμενος δ’ ἄλλῳ τινὶ ἔδωκεν, οὗ λέλησμαι τοῦ
ὀνόματος, ὁ δὲ τετάρτῳ, οἱ δ’ ᾖσαν ταῦτ’ ἐφεξῆς·</p>

<div class="poem">
<div class="l1">ἐν μύρτου κλαδὶ τὸ ξίφος φορήσω,</div>
<div class="l1">ὥσπερ Ἁρμόδιος καὶ Ἀριστογείτων,</div>
<div class="l1">ὅτ’ Ἀθηναίαις ἐν θυσίαις</div>
<div class="l1">ἄνδρα τύραννον Ἵππαρχον ἐκαινέτην.<a href="#fn03"><sup>3</sup></a></div>
</div>

<div class="poem">
<div class="l1">αἰεὶ σφῷν κλέος ἔσσεται κατ’ αἶαν,<a href="#fn05"><sup>5</sup></a></div>
<div class="l1">φίλταθ’ Ἁρμόδιος καὶ Ἀριστογείτων,</div>
<span id="p103"/>
<div class="l1">ὅτι τὸν τύραννον κτανέτην,<a href="#fn03"><sup>3</sup></a></div>
<div class="l1">ἰσονόμους τ’ Ἀθήνας ἐποιησάτην.</div>
</div>

<p class="fn" id="fn05"><sup>5</sup> = αἶα = γῆ.</p>

<p class="noindent">οὕτως ᾖδον, καὶ πάνυ καλῶς, ἐπὶ δεξιὰ φέροντες
λύραν τε καὶ μυρρίνην καὶ ποτήριον οἴνου. καὶ μετὰ
ταῦτα ὁ Ἑρμογένης εἶπε πρὸς τὸν Φίλιππον· “ὦ
Φίλιππε, ἔφη, προπίνω σοί.” καὶ ἅμα προπίνει, καί
φησι· “τί δ’ ἂν σὺ φέροις εἰς μέσον ἡμῖν; ἆρ’
ἔχεις αἴνιγμά τι ἢ γρῖφον;” ὁ δ ἀπεκρίνατο·
“πάνυ μὲν οὖν, ὦ Ἑρμόγενες· αἰνίγματος ἤκουσα
μάλ’ ἀστικοῦ τοιοῦδε·</p>

<div class="poem">
<div class="l1">ἀνθρώπου μέλος εἰμ’· αἰεὶ τέμνει με σιδηρος·</div>
<div class="l1">γράμματος αἰρομενου δύεται ἠέλιος<a href="#fn06"><sup>6.</sup></a>”</div>
</div>

<p class="fn" id="fn06"><sup>6</sup> = ἥλιος.</p>

<p class="noindent">καὶ οἳ ἐσίγων, σχῆμα ἀπορούντων ποιοῦντες· ὁ δὲ
Φίλιππος ἡσθεὶς ἐβόα, “οὐδεὶς στοχάζεται· ποινὴ
δὲ πᾶσιν ἅλμης ποτήριον.” οἱ δ’ ἐγέλων, ὁ δὲ πατήρ,
εἰς ἐμὲ εἰσβλέψας, “οὗτος δ’, ἔφη, ὁ παῖς δεινός ἐστι
στοχάζεσθαι τῶν γρίφων.” καὶ ἐγὼ ἐρυθριάσας,
“ἀλλ’, ὦ πάτερ, ἔφην, ἐπεί με κελεύεις λέγειν, δοκεῖ
μοι εἶναι ὁ ὄνυξ· τῆς δὲ κεφαλῆς αἰρομένης, τοῦ οὖ,
νὺξ ἤδη γίγνεται.” πρὸς τοῦτ’ ἐπῄνουν με πάντες,
ὁ δ’ Ἑρμογένης, “δός, φησίν, αὐτῷ τὸ ἆθλον.” καὶ
ἔδοσάν μοι ταινίαν, ἣν ἀνεδησάμην περὶ τῆς κεφαλῆς.
ἀλλ’ ὁ Καλλικλῆς, “τί ταῦτ’, ἔφη, πρὸς συμπόσιον;
οὐ γὰρ ἀπεῖπεν ὁ Ἡσίοδος μὴ κείρειν τοὺς ὄνυχας
παρὰ δείπνῳ; λέγει γὰρ που·</p>

<div class="poem">
<div class="l1">μηδ’ ἀπὸ πεντόζοιο θεῶν ἐνὶ δαιτὶ θαλείᾳ</div>
<div class="l1">αὖον ἀπὸ χλωροῦ τέμνειν αἴθωνι σιδήρῳ.”</div>
</div>

<p class="noindent">“πίνετε οὖν, ἔφη ὁ Ἑρμογένης, καὶ γὰρ λέγει ὁ αὐτός·</p>

<div class="poem">
<div class="l1">ἀρχομένου δὲ πίθου καὶ λήγοντος κορέσασθαι,</div>
<div class="l1">μεσσόθι φείδεσθαι· δειλὴ δ’ ἐνὶ πυθμενί φειδώ.”</div>
</div>

<span id="p104"/>
<p>καὶ ὁ Καλλικλῆς, “εὖ γε, φησίν, ὦ συμποσίαρχε·
καί σ’ ἐπαινέσω δί εἰκόνων. φημὶ γὰρ δὴ ὁμοιότατον
εἶναί σε τοῖς σειληνοῖς τούτοις, οὕστινας ἐργάζονται οἱ
δημιουργοὶ σύριγγας ἢ αὐλοὺς ἔχοντας, οἳ διχάδε
διοιχθέντες, φαίνονται ἔνδοθεν ἔχοντες ἀγάλματα θεῶν.
τὸ μὲν γὰρ εἶδος ὁμοῖος εἶ ἐκείνοις· ἔνδοθεν δ’ ἔχεις
τοσαῦτα ἔπη τῶν ποιητῶν ὥστε κηλεῖν τοὺς ἀκούοντας.”
καὶ πάνυ ηὐδοκίμει ἐπὶ τῇ εἰκόνι· ὁ δ’
Ἑρμογένης, εὔκολος ὤν, οὐδὲν ὠργίσθη, καὶ οἱ ἄλλοι
ἀνεθορύβησαν πάντες.</p>

<p>καὶ οὐ πολὺ ὕστερον Καλλίου τὴν φωνὴν ἡκούομεν
ἐν τᾖ αὐλῇ&mdash;ἦν δὲ φίλος τις τοῦ Ἑρμογένους
ὁ Καλλίας&mdash;μέγα βοῶντος καὶ ἐρωτῶντος “ποῦ
Ἑρμογένης;” καὶ κελεύοντος ἄγειν παρ’ Ἑρμογένην.
ἦγε δ’ αὐτὸν παρ’ ἡμᾶς τις τῶν ἀκολούθων, καὶ ἦγε
μεθ’ ἑαυτοῦ παῖδάς τινας τῶν τὰ θαύματα ποιούντων,
καὶ εὖ εἰδότων κιθαρίζειν καὶ ὀρχεῖσθαι. ὁ δ’ ἐπέστη
ἐπὶ τὰς θύρας ἐστεφανωμένος κιττοῦ τέ τινι στεφάνῳ
καὶ ἴων, καὶ ταινίας ἔχων ἐπὶ τῆς κεφαλῆς πάνυ
πολλάς, καὶ εἶπεν· “ἄνδρες, χαίρετε· ἆρα δέξεσθέ με
συμπότην, ἢ ἀπίωμεν ἀναδήσαντες μόνον Ἑρμογένην,
ἐφ’ ῷπερ ἤλθομεν; ἐγὼ γάρ τοι χθές μὲν οὐχ οἷός
τ’ ἐγενόμην ἀφικέσθαι, νῦν δ’ ἤκω ἐπὶ τῇ κεφαλῇ
ἔχων τὰς ταινίας, ἵνα ἀπὸ τῆς ἐμῆς κεφαλῆς τὴν τοῦ
σοφωτάτου καὶ καλλίστου κεφαλὴν ἀναδήσω. ἄγω δὲ
καὶ ἄνδρας δυναμένους θαύματα ποιεῖν ὑμῖν πάνυ
καλά. ἀλλά μοι λέγετε αὐτόθεν, εἰσίω ἢ μή;
συμπίεσθε ἢ οὔ;”</p>

<p>πάντες οὖν ἀνεθορύβησαν, καὶ ἐκέλευσαν εἰσιέναι
καὶ κατακλίνεσθαι· ὁ δ’ ἐκάλει Ἑρμογένην, καὶ
περιαιρούμενος ἅμα τὰς ταινίας ὡς ἀναδήσων, καθέζετο
παρ’ αὐτόν· παρακαθεζόμενος δὲ ἠσπάζετο τε τὸν
Ἑρμογένην καὶ ἀνέδει. οἱ δὲ παῖδες ὁ μέν ηὔλησεν,
ὁ δ’ ἐκιθάριζε. μετὰ δὲ ταῦτα κύκλος εἰσηνέχθη περίμεστος <span id="p105"/>
ξιφῶν ὀρθῶν· εἰς οὖν ταῦτά τις τῶν παίδων
ἐκυβίστα τε καὶ ἐξεκυβίστα ὑπὲρ αὐτῶν, ὥστε οἱ
θεώμενοι ἐφοβοῦντο μή τι πάθῃ· εἶτα δὲ δύο τῶν
παίδων ξίφη ἔχοντες μάχεσθαι ἐδόκουν· καὶ ὁ μὲν
παίει τὸν ἕτερον, ὁ δὲ κατέπεσεν ὡς ἀποθανών· 
ἐθεασάμεθα δὲ τὸ ξίφος πεπηγμένον δὴ ἐν τῷ σώματι
τοῦ παιδός. τοῦτο θεασάμενοι ἐβοῶμεν πάντες· ἀλλ’
ἰδού, ἀνίσταταί τε ὁ παῖς γελῶν καὶ ἐξέλκει αὐτὸς
τὸ ξίφος. καὶ ἐγὼ οὐκέτι σιωπᾶν οἷός τ’ ἦν, ἀλλ’
εἶπον, “ὦ πάτερ, τουτὶ τί ἦν;” ὁ δὲ παῖς προὔτεινέ
μοι τὸ ξίφος, καὶ ὁρῶ τοιόνδε τι. ἦν μὲν κοίλη ἡ
κώπη· καὶ ὁπότε μεταστρέψαιμι τὸ ξίφος ὥστε κάτω
γενέσθαι τὸν σίδηρον, κατατρέχει τοσοῦτον ὅσον ἦν
τὸ μῆκος τῆς κώπης· ὁπότε δ’ ἀναστρέψαιμι ἐς
τοὔμπαλιν, αὖθις ὁ σίδηρος ἔσω κατεδύετο.</p>

<p>εἶπε δ’ ὁ Καλλίας ἐπὶ τούτῳ, “διδακτὸν ἄρα ἡ
ἀνδρεία, ἐπεί γε οὗτος παῖς ὢν οὕτω τολμηρῶς ἐπὶ
τὰ ξίφη ἵεται.” ὁ δἔ πατὴρ εἶπεν ὁ ἐμός, “νὴ Δία,
καὶ μὴν ἔγωγε ἡδέως ἂν θεῷμην Πείσανδρον τὸν
δημηγόρον μανθάνοντα κυβιστᾶν εἰς τὰς μαχαίρας, ὃς 
νῦν εἰρηναῖος ὢν δῆθεν, οὔτ’ αὐτὸς συστρατεύεσθαι
ἐθέλει, πείθει τε τοὺς πολίτας ὡς οὐ χρὴ πολεμεῖν
οὐδέποτε.” μετὰ ταῦτ’ ἄλλος τις τῶν παίδων ὠρχεῖτο.
“ἄγε δή, ἔφη ὁ Φίλιππος, καὶ ἐμοὶ αὐλησάτω, ἵνα
καὶ ἐγὼ ὀρχήσωμαι.” ἐπειδὴ δ’ ἀνέστη, διῆλθε μιμούμενος
τὴν τοῦ παιδὸς ὄρχησιν· ὡς δ’ ὁ παῖς εἰς
τοὔπισθεν καμπτόμενος τροχοὺς ἐμιμεῖτο, ἐκεῖνος ταῦτα
εἰς τὸ ἔμπροσθεν ἐπικύπτων, μιμεῖσθαι τροχοὺς ἐπειρᾶτο·
καὶ κελεύσας τὸν αὐλοῦντα θάττονα ῥυθμὸν ἐπάγειν,
ἵει ἅμα πάντα καὶ σκέλη καὶ χεῖρας καὶ κεφαλήν, ἕως 
ἀπειπὼν κατεκλίνετο, λέγων, “ἐγὼ γοῦν, ὦ ἄνδρες,
διψῶ· καὶ ὁ παῖς ἐγχεάτω μοι τὴν μεγάλην φιάλην.”
“νὴ Δί’, ἔφη ὁ Ἑρμογένης, καὶ ἡμῖν γε, ἐπεὶ καὶ
ἡμεῖς διψῶμεν ἐπί σοι γελῶντες.” οἱ μὲν δὴ οἰνοχόοι <span id="p106"/>
οὕτως ἐποίουν, καὶ ὁ Φίλιππος, “ἐγὼ μέν, ἔφη, ἄνδρες,
μεγὰ φρονῶ ἐπὶ τούτῳ· γελωτοποιὸς γὰρ εἰμι, οὐ
λόγῳ μόνον ἀλλὰ καὶ ἔργῳ. σὺ δ’, ὦ Καλλίκλεις,
ἐπὶ τῷ μέγα φρονεῖς;” καὶ ὃς εἶπεν, “ὁ πατὴρ
ἐπιμελούμενος ὅπως ἀνὴρ ἀγαθὸς γενησοίμην, ἡνάγκασέ
με πάντα τὰ Ὁμήρου ἔπη μαθεῖν· καὶ νῦν δυναίμην
ἂν Ἰλιάδα ὅλην καὶ Ὀδυσσείαν ἀπὸ στόματος εἰπεῖν.”
“κάλλιον δὴ τοῦτ’ ἐκείνου, ἔφη ὁ Ἑρμογένης· ἀλλὰ
σύ, ὦ Καλλία, ἐπὶ τίνι μάλιστα ἀγάλλη;” καὶ ὅς,
“ἐπὶ τῷ παχὺς εἶναι· οὐδὲν γὰρ ἄλλο ἔχω.” οἱ δὲ
ἐγέλων, καί τις καὶ ἠρώτα τὸν Ἑρμογένην, “λέγοις
δ’ ἂν καὶ σύ, Ἑρμόγενες, ἐπὶ τίνι μέγα φρονεῖς;”
ὁ δ’ εἶπεν, “ἐπὶ τῷ κάλλει· οὐ γὰρ δὴ τοῖς σειληνοῖς
ἔοικα;”</p>

<p>ταῦτα δὴ λεγόντων αὐτῶν ἡ νὺξ ἐχώρει· καὶ
μετ ὀλίγον κατάλυσις ἐγένετο τοῦ συμποσίου, καὶ
ἀπῇμεν οἴκαδε.</p>
</div>

<div class="chap" id="ch44">
<h2>44<br/>
ΚΑΚΟΣ ΓΕΙΤΩΝ</h2>

<p>πολλῶν μὲν καὶ καλῶν ἀπολαύομεν, ὧνπερ χάριν
τοῖς θεοῖς ἴσμεν πλείστην· ἑνὸς δὲ κακοῦ ἐλάχομεν,
κακοῦ γείτονος. καὶ ἔμοιγε δοκεῖ οὐδὲν χαλεπῶτερον
εἶναι ἢ τυχεῖν γείτονος κακοῦ.</p>

<p>τὸ χωρίον γὰρ τὸ ἐκείνου ἐναντίον ἐστὶ τῷ
ἡμετέρῳ, τὸ δὲ μέσον τῶν χωρίων ὁδός ἐστι. περιέχει
δὲ τὰ χωρία ὄρος, ὡς καὶ εἶπον ἤδη· ὥστε τὸ ὕδωρ
τὸ καταρρέον φέρεται τῇ μὲν εἰς τὴν ὁδόν, τῇ δ’ εἰς
τὰ χωρία. καὶ δὴ καὶ τοῦτ’ εἰσπῖπτον ἐνίοτε εἰς τὴν
ὁδόν, ἐὰν μὲν εὐοδῇ, φέρεται κάτω κατὰ τὴν ὁδόν·
ἐὰν δ’ ἐνστῇ τι, τηνικαῦτα τοῦτ’ εἰς τὰ χωρία
ὑπεραίρειν ἀναγκαῖον ἤδη. καὶ δὴ καὶ κατὰ τὸ
ἡμέτερον χωρίον, γενομένης ἐπομβρίας, συνέβη τὸ
ὕδωρ ἐμβαλεῖν ἀμεληθὲν δὲ δὶς καὶ τρὶς ἐμβαλὸν τὸ <span id="p107"/>
ὕδωρ, τὰ χωρία ἐλυμήνατο. διὸ δὴ ταῦθ’ ὁ πατὴρ
ὁρῶν, αἱμασίαν περιῳκοδόμησεν.</p>

<p>περιοικοδομηθείσης δὲ τῆς αἱμασίας, φέρεται ἄρα
τὸ ὕδωρ εἰς τὴν ὁδὸν καὶ οὐκέτι εἰς τὸ ἡμέτερον
χωρίον· ὁ δὲ γείτων οὗτος χαλεπαίνει, λέγων εἰς 
το ἑαυτοῦ μᾶλλον ἐμβαλεῖν· καὶ δὴ καὶ ἐγκαλεῖ
ἡμῖν, ὅτι ἀποικοδομοῦμέν τινα χαράδραν, καθ’ ἣν δεῖν
φέρεσθαι τὸ ὕδωρ. ποίαν δὴ χαράδραν; ἐν ᾖτινι οὐ
μόνον δένδρα ἐστὶ πεφυτευμένα, ἄμπελοι καὶ συκαῖ,
ἀλλὰ καὶ ἔνεστι μνήματα παλαιὰ τῶν τεθνηκότων.</p>

<p>ὁ δὲ δικάσεσθαί φησιν ἡμῖν. διὰ τοῦτο δοκεῖ μοι
οὐδὲν χαλεπώτερον εἶναι γείτονος κακοῦ, ὥσπερ οὐδὲν
χρησιμώτερον καλοῦ. τί γὰρ ποιῶμεν; ἀξιοῖ μὲν
οὗτος εἰσδέξασθαί με τὸ ὕδωρ εἰς τὸ χωρίον· τί δέ;
εἰσδεξαμένοις εἰς τὸ χωρίον ἀνάγκη ἔσται πάλιν εἰς
τὴν ὁδὸν ἐξάγειν, ὅταν τὸ ἐκείνου παραλλάξῃ χωρίον.
οὐκοῦν πάλιν ὁ μετὰ ἐκεῖνον γεωργῶν ἐγκαλεῖ, ταὐτὰ
λέγων ἅπερ ἐκεῖνος. ἀλλὰ μὴν εἴ γε εἰς τὴν ὁδὸν ὀκνήσαιμεν
τὸ ὕδωρ ἐξάγειν, πῶς ἂν ἀφεῖμεν εἰς τὸ κάτω
χωρίον; ὅπου δὲ μήτ’ εἰς τὴν ὁδὸν μήτ’ εἰς τὰ 
χωρία ἔξεστιν ἡμῖν ἀφεῖναι τὸ ὕδωρ δεξαμένοις, τί
λοιπόν, πρὸς θεῶν; οὐ γὰρ ἐκπιεῖν γε δήπου ἡμᾶς ὁ
γείτων αὐτὸ προσαναηκάσει.</p>
</div>

<div class="chap" id="ch45">
<h2>45<br/>
ΚΥΝΗΓΕΤΗΣ</h2>

<p>μετὰ χρόνον συχνόν, ἐξ ἐφήβων ἤδη γεγονώς, καὶ
εἰς ἄνδρας τελῶν, ἐτύγχανον πλέων ἐν μικρῷ τινι
ἀκατίῳ μετά τινων ἁλιέων. ἦν δ’ ὁ χρόνος μετοπωρινός,
ἐν ᾧ χρόνῳ χειμῶνες φιλοῦσι γενέσθαι. καὶ
μὴν γενομένου γε χειμῶνος μεγάλου δή, μόλις ἐσώθημεν
πρὸς τὰ κοῖλα τῆς Εὐβοίας. καὶ τὸ μὲν ἀκάτιον
διεφθάρη, εἰς τραχύν τινα αἰγιαλὸν ὑπὸ τοῖς κρημνοῖς <span id="p108"/>
ἐκπεσόν, οἱ δ’ ἀλιῆς ἐπνίγησαν τῇ θαλάττῃ, ἐσώθην
δὲ μόνος ἐγώ. μόνος οὖν καταλειφθείς, καὶ οὐκ ἔχων
ὅποι σωθήσομαι, ἐπλανώμην ἄλλως παρὰ τὴν θάλατταν,
εἴ πού τινας παραπλέοντας ἢ ὁρμοῦντας ἴδουμι. καὶ
ἄνθρωπον μὲν οὐδένα ἑώρων, ἐπέτυχον δὲ ἐλάφῳ
νεωστὶ κατὰ τοῦ κρημνοῦ πεπτωκότι παρ’ αὐτὴν τὴν
ῥαχίαν, καὶ ἔτι ἐμψύχῳ ὄντι. καὶ μετ’ ὀλίγον ἔδοξα
ὑλακῆς ἀκοῦσαι κυνῶν ἄνωθεν. προελθὼν δὲ πάνυ
χαλεπῶς πρὸς τόπον ὑψηλόν, τούς τε κύνας ὁρῶ
ἀποροῦντας καὶ διαθέοντας, καὶ μετ’ ὀλίγον ἄνδρα,
κυνηγέτην ὡς ἐδόκει τῇ στολᾖ. καὶ ὃς ἀνηρώτα μ’,
“ἀλλ’ ἦ, ὦ ξένε, τῇδέ που φεύγοντα ἔλαφον κατενόησας;”
κἀγώ, “ἐκεῖνος, ἔφην, ἐν τῷ κλύδωνι
ἤδη.” καὶ ἀγαγὼν ἔδειξα. ἑλκύσας οὖν αὐτὸν ἐκ τῆς
θαλάττης, τὸ τε δέρμα ἐξέδειρε μαχαίρᾳ, κἀμοῦ
συλλαμβάνοντος ὅσον οἷός τ’ ἦν, καὶ τῶν σκελῶν
ἀποταμὼν τὰ ὀπίσθια ἐκόμιζεν ἅμα τῷ δέρματι.
παρεκάλει δὲ συνακολουθεῖν καὶ συνεστιᾶσθαι τῶν
κρεῶν· εἶναι δὲ οὐ μακρὰν τὴν οἴκησιν. “ἔπειτα
ἕωθεν, ἔφη, ἥξεις ἐπὶ τὴν θάλατταν, ὡς τά γε νῦν
οὔκ ἐστι πλώιμα. καὶ βουλοίμην ἂν ἔγωγε καὶ μετὰ
πέντε ἡμέρας λῆξαι τὸν ἄνεμον· ἀλλ’ οὐ ῥᾴδιον,
ὅταν οὕτως πιεσθῇ τὰ ἄκρα τῆς Εὐβοίας ὑπὸ τῶν
νεφῶν, ὥς γε νῦν πεπιεσμένα ὁρᾷς.” καὶ ἅμα ἠρώτα
με ὁπόθεν δὴ καὶ ὅπως ἐκεῖσε κατηνέχθην, καὶ
πότερον οὐ διεφθάρη τὸ πλοῖον. πρὸς ταῦτ’ ἐγώ,
“μικρὸν μὲν ἦν, ἔφην, κἀγὼ μόνος ἐσώθην δεῦρο,
τῶν συμπλεόντων ἀποπνιγέντων· καὶ διεφθάρη δὴ τὸ
πλοῖον ἐπὶ τὴν γῆν ἐκπεσόν.” “οὔκουν ῥᾴδιον, ἔφη,
ἄλλως· ὅρα γὰρ ὡς ἄγρια καὶ σκληρὰ τῆς νήσου τὰ
πρὸς τὸ πέλαγος. ταῦτ’ ἐστὶ τὰ κοῖλα τῆς Εὐβοίας,
ὅποι κατενεχθεῖσα ναῦς οὐκ ἂν ἔτι σωθείη· σπανίως
δὲ σῴζονται καὶ τῶν ἀνθρώπων τινές, εἰ μὴ ἄρα
ἐλαφροὶ παντελῶς πλέοντες, ὥσπερ καὶ σύ. ἀλλ’ ἴθι <span id="p109"/>
καὶ μηδὲν δείσῃς. νῦν μὲν ἀναψύξεις σεαυτὸν ἐκ τῶν
πόνων· αὔριον δ’, ὅ τι ἂν ᾖ δυνατόν, ἐπιμελησόμεθα
ὅπως σωθήσῃ, ἐπειδή σ’ ἔγνωμεν ἅπαξ. δοκεῖς δέ
μοι τῶν ἀηροίκων εἶναί τις, οὐ ναύτης οὔθ’ ἀλιεύς.”</p>

<p>ἐγὼ δ’ ἄσμενος ἠκολούθουν· ἦν δὲ σχεδόν τι περὶ 
τετταράκοντα στάδια πρὸς τὸ χωρίον. ἐν ᾧ δ’
ἐβαδίζομεν, διηγεῖτό μοι κατὰ τὴν ὁδὸν τὰ αὑτοῦ
πράγματα, καὶ τὸν βίον, ὡς ἔζη μετὰ τῆς γυναικὸς
καὶ παίδων. “ἡμεῖς γάρ, ἔφη, δύο ἐσμέν, ὦ ξένε,
τὸν αὐτὸν οἰκοῦντες τόπον. ἔχομεν δὲ γυναῖκας 
άλλήλων ἀδελφάς, καὶ παῖδας ἐξ αὐτῶν, υἱοὺς καὶ
θυγατέρας. ζῶμεν δ’ ἀπὸ θήρας ὡς τὸ πολύ, μικρόν
τι τῆς γῆς ἐπεργαζόμενοι. τὸ γὰρ χωρίον οὔκ ἐστιν
ἡμέτερον, οὔτε πατρῷον, οὔθ’ ἡμεῖς ἐκτησάμεθα· ἀλλ’
ἦσαν οἱ πατέρες ἡμῶν ἐλεύθεροι μέν, πένητες δ’ οὐχ
ἧττον ἡμῶν, βουκόλοι, βοῦς νέμοντες ἀνδρός τινος
πλουσίου· οὗτος δὲ τῶν ἐκ τῆς νήσου ἦν τις,
ττολλὰς μὲν ἀγέλας καὶ ἵππων καὶ βοῶν κεκτημένος,
πολλὰς δὲ ποίμνας, πολλοὺς δὲ καὶ καλοὺς ἀγρούς,
πολλὰ δ’ ἄλλα χρήματα, σύμπαντα δὲ ταῦτα τὰ ὄρη. 
τούτου δὴ ἀποθανόντος καὶ τῆς οὐσίας δημευθείσης,
κατ’ αἰτίαν τιν’ οὐκ οἶδ’ ὁποίαν, τὴν μὲν ἀγέλην
εὐθὺς ἀπήλασαν, πρὸς δὲ τᾖ ἀγέλῃ καὶ τὰ ἡμέτερα
ἄττα βοΐδια, καὶ τὸν μισθὸν οὐδεὶς ἀπέδωκε. τότε
μὲν δὴ ἐξ ἀνάγκης αὐτοῦ κατεμείναμεν, οὗπερ ἐτύχομεν
τὰς βοῦς ἔχοντες καί τινας σκηνὰς πεποιημένοι, καὶ
αὐλὴν μόσχων ἕνεκα, πρὸς αὐτό που τὸ θέρος· τοῦ
μὲν γὰρ χειμῶνος ἐν τοῖς πεδίοις ἐνέμομεν, νομὴν
ἱκανὴν ἔχοντες καὶ πολὺν χιλὸν ἀποκείμενον, τοῦ δὲ
θέρους ἀπηλαύνομεν εἰς τὰ ὄρη. μάλιστα δ’ ἐν τούτῳ
τῷ τόπῳ σταθμὸν ᾠκοδόμησαν· φάραγξ γάρ ἐστι
βαθεῖα καὶ σύσκιος, καὶ διὰ μέσου ποταμὸς οὐ τραχύς,
ἀλλ’ εὖ διαβατὸς καὶ βουσὶ καὶ μόσχοις, τὸ δὲ ὕδωρ
πολὺ καὶ καθαρόν, καὶ πνεῦμα τοῦ θέρους ἀεὶ <span id="p110"/>
διαπνέον διὰ τῆς φάραγγος· οἱ δὲ περικείμενοι δρυμοὶ
ἥκιστα μὲν οἶστρον τρέφουσιν, ἥκιστα δὲ ἄλλην τινὰ
βλάβην βουσἱ. πολλοὶ δὲ εἰσι καὶ πάγκαλοι
λειμῶνες, καὶ πάντα μεστὰ βοτάνης δι’ ὅλου τοῦ
θέρους. ὧν δὴ ἕνεκα ἐκεῖ καθίστασαν τὴν ἀγέλην.
καὶ τότε οὖν ἔμειναν ἐν ταῖς σκηναῖς, μέχρι ἂν εὕρωσι
μισθόν τινα ἢ ἔργον, καὶ ἐτρέφοντο ἀπὸ χωρίου
μικροῦ ὃ ἔτυχον εἰργασμένοι πλησίον τοῦ σταθμοῦ.
καὶ σχολὴν ἄγοντες ἀπὸ τῶν βοῶν, πρὸς θήραν
ἐτράπησαν μετὰ τῶν κυνῶν. χειμῶνος δὲ ἐπελθόντος
ἔργον μὲν οὐδὲν ἦν ἕτοιμον αὐτοῖς, οὕτε εἰς ἄστυ
καταβᾶσιν οὔτε εἰς κώμην τινά· φραξάμενοι δὲ τὰς
σκηνὰς ἐπιμελέστερον καὶ τὴν αὐλήν, οὕτως διετέλουν,
καὶ τὸ χωρίον ἐκεῖνο πᾶν ἠργάσαντο, καὶ χειμῶνος
ἡ θήρα ῥᾴων ἐγίγνετο. τὰ γὰρ ἴχνη φανερώτερα, ὡς
ἐν ὑγρᾷ τῇ γῇ σημαινόμενα· ἡ δὲ χιὼν καὶ πάνυ
φανερὰ παρέχει, καὶ τὰ θηρία μᾶλλόν τι ὑπομενει·
ἔστι δ’ ἔτι καὶ λαγὼς καὶ δορκάδας ἐν ταῖς εὐναῖς
καταλαμβάνειν. οὕτως δὴ τὸ ἀπ’ ἐκείνου διέμειναν.
καὶ ἡμῖν συνέζευξαν γυναῖκας τοῖς ἀλλήλων υἱέσιν
ἑκάτερος τὴν αὑτοῦ θυγατέρα. τεθνήκασι δὲ ἀμφότεροι
πέρυσι σχεδόν, τὰ μὲν ἔτη πολλὰ λέγοντες ἃ
ἐβεβιώκεσαν, ἰσχυροὶ δὲ ἔτι καὶ γενναῖοι τά σώματα.
τῶν δὲ μητέρων ἡ ἐμὴ περίεστιν.</p>

<p>“ὁ μὲν οὖν ἕτερος ἡμῶν οὐδεπώποτε εἰς πόλιν
κατέβη, καίπερ πεντήκοντα ἔτη γεγονώς· ἐγὼ δὲ δὶς
μόνον, ἅπαξ μὲν ἔτι παῖς ὢν μετὰ τοῦ πατρός, ὁπηνίκα
τὴν ἀγέλην εἴχομεν. ὕστερον δὲ ἧκέ τις ἀργύριον
αἰτῶν, καὶ κελεύων ἀκολουθεῖν εἰς τὴν πόλιν. ἡμῖν δὲ
ἀργύριον μὲν οὐκ ἦν, ἀλλ’ ἀπωμοσάμην μὴ ἔχειν.
ἐξενίσαμεν δὲ αὐτὸν ὡς ἠδυνάμεθα κάλλιστα, καὶ δύο
ἐλάφεια δέρματα ἐδώκαμεν· κἀγὼ ἠκολούθησα εἰς τὴν
πόλιν. ἔφη γὰρ ἀνάγκην εἶναι τὸν ἕτερον ἐλθεῖν καὶ
διδάξαι περὶ τούτων.</p>

<span id="p111"/>
<p>“εἶδον οὖν, ὡς καὶ πρότερον, οἰκίας πολλὰς καὶ
μεγάλας, καὶ τεῖχος ἔξωθεν καρτερόν, καὶ οἰκήματά
τινα ὑψηλὰ καὶ τετράγωνα ἐν τῷ τείχει, καὶ πλοῖα
πολλὰ ὁρμοῦντα ὥσπερ ἐν λίμνη κατὰ πολλὴν ἡσυχίαν.
τοῦτο δὲ ἐνθάδε οὐκ ἔστιν οὐδαμοῦ, ὅπου κατηνέχθης· 
καὶ δὲ τοῦτο αἱ νῆες ἀπόλλυνται. ταῦτα οὖν ἑώρων,
καὶ πολὺν ὄχλον ἐν ταὐτῷ συνειρημένον, καὶ θόρυβον
ἀμήχανον καὶ κραυγήν· ὥστε ἐμοὶ ἐδόκουν πάντες
μάχεσθαι ἀλλήλοις. ἄγει οὖν με πρός τινας ἄρχοντας.
καὶ εἶπε γελῶν· ‘οὗτός ἐστιν ἐφ’ ὅν με ἐπέμψατε·
ἔχει δὲ οὐδέν, εἰ μή γε τὴν κόμην, καὶ σκηνὴν μάλα
ἰσχυρῶν ξύλων.’ οἱ δὲ ἄρχοντες εἰς τὸ θέατρον
ἐβάδιζον, κἀγὼ μετ’ αὐτῶν. τὸ δὲ θέατρόν ἐστιν
ὥσπερ φάραγξ κοῖλον, πλὴν οὐ μακρὸν ἑκατέρωθεν,
ἀλλὰ στρογγύλον ἐξ ἡμίσεος, οὐκ αὐτόματον, ἀλλ’
ᾠκοδομημένον λίθοις. ἴσως δέ μου καταγελᾷς, ὅτι
σοι διηγοῦμαι σαφῶς εἰδότι ταῦτα. πρῶτον μὲν οὖν
πολύν τινα χρόνον ἄλλα τινὰ ἔπραττεν ὁ ὄχλος, καὶ
ἐβόων, ποτὲ μὲν πρᾴως καὶ ἱλαροὶ πάντες, ἐπαινοῦντές
τινας, ποτὲ δὲ σφόδρα καὶ ὀργιλως. ἄλλοι δέ τινες 
ἄνθρωποι παριόντες, οἱ δ’ ἐκ μέσων ἀναστάντες,
διελέγοντο πρὸς τὸ πλῆθος, οἱ μὲν ὀλίγα, οἱ δὲ
πολλά. καὶ τῶν μὲν ἤκουον οἱ ἐν τῷ θεάτρῳ πολύν
τινα χρόνον, τοῖς δὲ ἐχαλέπαινον εὐθὺς φθεγξαμένοις
καὶ οὐδὲ γρύζειν ἐπέτρεπον. ἐπεὶ δέ ποτε ἡσυχία
ἐγένετο, παρήγαηον κἀμέ. καὶ εἶπέ τις· ‘οὗτός ἐστιν,
ὦ ἄνδρες, τῶν καρπουμένων τὴν δημοσίαν γῆν πολλὰ
ἔτη, οὐ μόνον αὐτός, ἀλλὰ καὶ ὁ πατὴρ αὐτοῦ
πρότερον· καὶ κατανέμουσι τὰ ἡμέτερα ὄρη καὶ
γεωργοῦσι καὶ θηρεύουσι, καὶ οἰκίας ἐνῳκοδομήκασι, 
καὶ ἀμπεΚονς ἐμπεφντενκασι πολλἀς, καὶ ἄλλα πολλα
ἔχουσιν ἀγαθά, οὔτε τιμὴν καταβαλόντες οὐδενὶ τῆς
γῆς, οὔτε δωρεὰν παρὰ τοῦ δήμου λαβόντες. ὑπὲρ
τίνος γὰρ ἂν καὶ ἔλαβον; ἔχοντες δὲ τὰ ἡμέτερα <span id="p112"/>
καὶ πλουτοῦντες, οὔτε λῃτουργίαν πώποτε ἐλῃτούργησαν
οὐδεμίαν, οὔτε μοῖράν τινα ὑποτελοῦσι τῶν γιγνομένων,
άλλ’ ἀλῃτούργητοι διατελοῦσιν, ὥσπερ εὐεργέται τῆς
πόλεως. οἶμαι δέ, ἔφη, μηδὲ ἐληλυθέναι πώποτε
αὐτοὺς δεῦρο.’ κἀγὼ ἀνένευσα. ὁ δὲ ὄχλος ἐγέλασεν,
ὡς εἶδε. καὶ ὁ λέγων ἐκεῖνος ὠργίσθη ἐπὶ τῷ γέλωτι
και μοι ἐλοιδορεῖτο. ἔπειτα ἐπιστρέψας, ‘εἰ οὖν,
ἔφη, δοκεῖ ταῦτα οὕτως, οὐκ ἂν φθάνοιμεν ἅπαντες
τὰ κοινὰ διαρπάσαντες, οἱ μὲν τὰ χρήματα τῆς
πόλεως, ὥσπερ καὶ νῦν ποιοῦσί τινες, οἱ δὲ τὴν
χώραν κατανειμάμενοι οὐ πείσαντες ὑμᾶς, ἐὰν ἐπιτρέψητε
τοῖς θηρίοις τούτοις προῖκα ἔχειν πλέον ἢ
χίλια πλέθρα γῆς τῆς ἀρίστης, ὅθεν ὑμῖν ἐστι τρεῖς
χοίνικας Ἀττικὰς σίτου λαμβάνειν κατ’ ἄνδρα.’ ἐγὼ
δὲ ἀκούσας ἐγέλασα ὅσον ἐδυνάμην μέγιστον. τὸ δὲ
πλῆθος οὐκέτ’ ἐγέλων, ὥσπερ πρότερον, ἀλλ’, ἐθορύβουν.
ὁ δὲ ἄνθρωπος ἐχαλέπαινε, καὶ δεινὸν ἐμβλέψας εἰς
ἐμὲ εἶπεν· ‘ὁρᾶτε τὴν εἰρωνείαν καὶ τὴν ὕβριν τοῦ
καθάρματος, ὡς καταγελᾷ πάνυ θρασέως; ὃν
ἀπάγειν ὀλίγου δέω καὶ τὸν κοινωνὸν αὐτὸν. οἶμαι γὰρ
αὐτοὺς μηδὲ τῶν ναυαγίων ἀπεχεσθαι τῶν ἑκάστοτε
ἐκπιπτόντων. πόθεν γὰρ οὕτως πολυτελεῖς ἀγρούς,
μᾶλλον δὲ ὅλας κώμας κατεσκευάσαντο, καὶ τοσοῦτον
πλῆθος βοσκημάτων καὶ ζεύγη καὶ ἀνδράποδα; καὶ
ὑμεῖς δὲ ἴσως ὁρᾶτε αὐτοῦ τὴν ἐξωμίδα ὡς φαύλη,
καὶ τὸ δέρμα, ὃ ἐλήλυθε δεῦρο φορῶν, ἵνα ὑμᾶς
ἀπατᾷ, ὡς πτωχός, δῆλον ὅτι, καὶ οὐδὲν ἔχων. ἐγὼ
μὲν γάρ, ἔφη, βλέπων αὐτὸν σχεδὸν δέδοικα. καὶ
γὰρ οἶμαι πυρσεύειν αὐτὸν ἀπὸ τῶν ἄκρων τοῖς
πλέουσιν, ὅπως ἐκπίπτωσιν εἰς τὰς πέτρας.’ ταῦτα
δε ἐκείνου λέγοντος καὶ πολλὰ πρὸς τούτοις, ὁ μὲν
ὄχλος ἠγριοῦτο· ἐγὼ δὲ ἠπόρουν καὶ ἐδεδοίκη μή τί
με ποιῶσι κακόν.</p>

<p>“παρελθὼν δὲ ἄλλος τις, ὡς ἐφαίνετο, ἐπιεικὴς <span id="p113"/>
ἄνθρωπος, πρῶτον μὲν ἠξίου σιωπῆσαι τὸ πλῆθος·
καὶ ἐσιώπησαν· ἔπειτα εἶπεν ἡσύχῃ τῇ φωνῇ, ὅτι
οὐδὲν ἀδικοῦσιν οἱ τὴν ἀργὸν τῆς χώρας ἐργαζόμενοι
καὶ κατασκευάζοντες, ἀλλά τοὐναντίον ἐπαίνου δικαίως
ἂν τυγχάνοιεν· καὶ δεῖν μὴ τοῖς οἰκοδομοῦσι καὶ 
φυτεύουσι τὴν δημοσίαν γῆν χαλεπῶς ἔχειν, ἀλλὰ
τοῖς καταφθείρουσιν. ‘ἐπεὶ καὶ νῦν, ἔφη, ὦ ἄνδρες,
σχεδόν τι τὰ δύο μέρη τῆς χώρας ἡμῶν ἔρημά ἐστι,
δι’ ἀμέλειάν τε καὶ ὀλιγανθρωπίαν. κἀγὼ πολλὰ
κέκτημαι πλέθρα, ὥσπερ οἶμαι καὶ ἄλλος τις, οὐ
μόνον ἐν τοῖς ὄρεσιν, ἀλλὰ καὶ ἐν τοῖς πεδινοῖς, ἃ εἴ
τις ἐθέλοι γεωργεῖν, οὐ μόνον ἂν προῖκα δοίην, ἀλλὰ
καὶ ἀργύριον ἡδέως προστελέσαιμι. δῆλον γὰρ ὡς
ἐμοὶ πλέονος ἀξία γίγνεται, καὶ ἅμα ἡδὺ ὅραμα χώρα
οἰκουμένη καὶ ἐνεργός· ἡ δ’ ἔρημος οὐ μόνον ἀνωφελὲς
κτῆμα τοῖς ἔχουσιν, ἀλλὰ καὶ σφόδρα ἐλεεινόν τι
ὁρᾶν. οὐκοῦν ἄξιον, ἔφη, θαυμάσαι τῶν ῥητόρων, ὅτι
τοὺς μὲν ἐπὶ τῷ Καφηρεῖ ἐργαζομένους ἐν τοῖς
ἐσχάτοις τῆς Εὐβοίας συκοφαντοῦσι, τοὺς δὲ τὸ
γυμνάσιον γεωρηοῦντας καὶ τὴν ἀγορὰν κατανέμοντας 
οὐδὲν οἴονται ποιεῖν δεινόν; βλέπετε γὰρ αὐτοὶ
δήπου ὅτι τὸ γυμνάσιον ὑμῖν ἄρουραν πεποιήκασιν,
ὥστε τὸν Ἡρακλέα καὶ ἄλλους ἀνδριάντας συχνοὺς
ὑπὸ τοῦ θέρους ἀποκεκρύφθαι, τοὺς μὲν ἡρώων, τοὺς
δὲ θεῶν· καὶ ὅτι καθ’ ἡμέραν τὰ τοῦ ῥήτορος
τούτου πρόβατα ἕωθεν εἰς τὴν ἀγοράν ἐμβάλλει, καὶ
κατανέμεται τὰ περὶ τὸ βουλευτήριον καὶ τὰ ἀρχεῖα·
ὥστε τοὺς πρότερον ἐπιδημήσαντας ξένους τοὺς
μὲν καταγελᾶν τῆς πόλεως, τοὺς δὲ οἰκτίρειν
αὐτήν.’ πάλιν οὖν ταῦτα ἀκούσαντες ὠργίζοντο πρὸς 
ἐκεῖνον καὶ ἐθορυ.βουν. ‘καὶ τοιαῦτα ποιῶν τοὺς
ἰδιώτας οἴεται δεῖν ἀπαγαγεῖν, ἵνα μηδεὶς δὴ ἐργάζηται
τὸ λοιπόν, ἀλλ’ οἱ μὲν ἔξω λῃστεύωσιν, οἱ δ’ ἐν τᾖ
πόλει λωποδυτῶσιν. ἐμοὶ δέ, ἔφη, δοκεῖ τούτους ἐᾶν <span id="p114"/>
ἐφ’ οἷς αὐτοὶ πεποιήκασιν, ὑποτελοῦντας τὸ λοιπὸν
ὅσον μέτριον· περὶ δὲ τῶν ἔμπροσθεν προσόδων
συγγνῶναι αὐτοῖς, ὅτι ἔρημον καὶ ἀχρεῖον οὖσαν
γεωργοῦσι τὴν γῆν. ἐὰν δὲ τιμὴν ἐθέλωσι καταβαλεῖν
τοῦ χωρίου, ἀποδόσθαι αὐτοῖς ἐλάττονος ἢ ἄλλοις.’
εἰπόντος δὲ αὐτοῦ τοιαῦτα, πάλιν ὁ ἐξ ἀρχῆς ἐκεῖνος
ἀντέλεγεν, καὶ ἐλοιδοροῦντο ἐπὶ πολύ. τέλος δὲ καὶ
ἐμὲ ἐκέλευον εἰπεῖν ὅ τι βούλομαι.</p>

<p>“‘καὶ τί με, ἔφην, δεῖ λέγειν;’ ‘πρὸς τὰ εἰρημένα,’
εἶπέ τις τῶν καθημένων. ‘οὐκοῦν λέγω, ἔφην, ὅτι
οὐδὲν ἀληθές ἐστιν ὧν εἴρηκεν. ἐγὼ μέν, ὦ ἄνδρες,
ἐνύπνια ᾤμην, ἔφην, ὁρᾶν, ἀγροὺς καὶ κώμας καὶ
τοιαῦτα φλναροῦντος. ἡμεῖς δὲ οὔτε κώμην ἔχομεν
οὔτε ἵππους οὔτε ὄνους οὔτε βοῦς. εἴθε γὰρ εἴχομεν
ἡμεῖς ὅσα οὗτος ἔλεγεν ἀγαθά, ἵνα καὶ ὑμῖν μετέδομεν
καὶ αὐτοὶ τῶν μακαρίων ἦμεν. καὶ μὴν τὰ νῦν γ’
ὄντα ἡμῖν ἱκανά ἐστιν, ἐξ ὧν εἴ τι βούλεσθε, λάβετε·
κἂν πάντα ἐθέλητε, ἡμεῖς ἕτερα κτησόμεθα.’ ἐπὶ
τούτῳ δὲ τῷ λόγῳ ἐπᾖνεσαν. εἶτα ἐπηρώτα με ὁ
ἄρχων, τί δυνησόμεθα δοῦναι τῷ δήμῳ; κἀγώ
‘τέτταρα, ἔφην, ἐλάφεια δέρματα πάνυ καλά.’ οἱ δὲ
πολλοὶ αὐτῶν ἐγέλασαν. ὁ δὲ ἄρχων ἠγανάκτησε
πρός με. ‘τὰ γὰρ ἄρκτεια, ἔφην, σκληρά ἐστιν, καὶ
τὰ τράγεια οὐκ ἄξια τούτων, ἀλλὰ τὰ μὲν παλαιά,
τὰ δὲ μικρὰ αὐτῶν· εἰ δὲ βούλεσθε, κἀκεῖνα λάβετε.’
πάλιν οὖν ἠγανάκτει, καὶ ἔφη με ἄγροικον εἶναι
παντελῶς. κἀγώ ‘πάλιν, εἶπον, αὖ καὶ σὺ ἀγροὺς
λέγεις; οὐκ ἀκούεις ὅτι ἀγροὺς οὐκ ἔχομεν;’ ὃ δὲ
ἠρώτα με πότερον τάλαντον ἑκάτερος Ἀττικὸν δοῦναι
ἐθέλοιμεν. ἐγὼ δὲ εἶπον ‘οὐχ ἵσταμεν τὰ κρέα ἡμεῖς·
ἃ δ’ ἂν ᾖ, δίδομεν. ἔστι δὲ ὀλίγα ἐν ἁλσί, τἆλλα
δ’ ἐν τῷ καπνῷ ξηρά, οὐ πολὺ ἐκείνων χείρω,
σκελίδες ὑῶν καὶ ἐλάφειοι καὶ ἄλλα γενναῖα κρέα.’
ἐνταῦθα δὴ ἐθορύβουν καὶ ψεύδεσθαί με ἔφασαν. ὃ <span id="p115"/>
δὲ ἠρώτα με πότερον σῖτον ἔχομεν καὶ πόσον. εἶπον
τὸν ὄντα ἀληθῶς· ‘δύο, ἔφην, μεδίμνους πυρῶν καὶ
τέτταρας κριθῶν καὶ τοσούτους κέγχρων, κυάμων δὲ
ἡμίεκτον· οὐ γὰρ ἐγένοντο τῆτες. τοὺς μὲν οὖν πυροὺς
καὶ τὰς κριθάς, ἔφην, ὑμεῖς λάβετε, τοὺς δὲ κέγχρους 
ἡμῖν ἄφετε. εἰ δὲ κέγχρων δεῖσθε, καὶ τούτους λάβετε.’
‘οὐδὲ οἶνον ποιεῖτε;’ ἄλλος τις ἠρώτησεν. ‘ποιοῦμεν,
εἶπον. ἂν οὖν τις ὑμῶν ἀφίκηται, δώσομεν· ὅμως
δὲ ἐλθέτω φέρων ἀσκόν τινα· ἡμεῖς γὰρ οὐκ ἔχομεν.’
‘πόσαι δή τινές εἰσιν ὑμῖν ἄμπελοι;’ ‘δύο μέν, ἔφην, 
αἱ πρὸ τῶν θυρῶν, ἔσω δὲ τῆς αὐλῆς εἴκοσι· καὶ τοῦ
ποταμοῦ πέραν ἃς ἔναγχος ἐφυτεύσαμεν, ἕτεραι τοσαῦται·
εἰσὶ δὲ γενναῖαι σφόδρα καὶ τοὺς βότρυς φέρουσι
μεγάλους. ἵνα δὲ μὴ πράγματα ἔχητε καθ’ ἕκαστον
ἐρωτῶντες, ἐρῶ καὶ τἆλλα ἅπερ ἐστὶν ἡμῖν· αἶγες
ὀκτὼ θήλειαι, βοῦς κολοβή, μοσχάριον ἐξ αὐτῆς πάνυ
καλόν, δρέπανα τέτταρα, δίκελλαι τέτταρες, λόγχαι
τρεῖς, μάχαιραν ἡμῶν ἐκάτερος κέκτηται πρὸς τὰ θηρία.
τὰ δὲ κεραμεᾶ σκεύη τί ἂν λέγοι τις; καὶ γυναῖκες
ἡμῖν εἰσι καὶ τούτων τέκνα. οἰκοῦμεν δὲ ἐν δυοῖν 
σκηναῖς καλαῖς· καὶ τρίτην ἔχομεν, οὗ κεῖται τὸ
σιτάριον καὶ τὰ δέρματα.’ ‘νὴ Δία, ἦ δ’ ὃς ὁ ῥήτωρ,
ὅπου καὶ τὸ ἀργύριον ἴσως κατορύττετε.’ ‘οὐκοῦν,
ἔφην, ἀνάσκαψον ἐλθών, ὦ μῶρε. τίς δὲ κατορύττει
ἀργύριον; οὐ γὰρ δὴ φύεται γε.’ ἐνταῦθα πάντες
ἐγέλων, ἐκείνου δήπου καταγελάσαντες. ‘ταῦτά ἐστιν
ἡμῖν· εἰ οὖν καὶ πάντα ἐθέλετε, ἡμεῖς ἑκόντες ὑμῖν
χαριζόμεθα, καὶ οὐδὲν ὑμᾶς ἀφαιρεῖσθαι δεῖ πρὸς
βίαν ὥσπερ ἀλλοτρίων ἢ πονηρῶν· ἐπεί τοι καὶ
πολῖται τῆς πόλεώς ἐσμεν, ὡς ἐγὼ τοῦ πατρὸς ἤκουον. 
οὐκοῦν καὶ τρέφομεν ὑμετέρους πολίτας τοὺς παῖδας.
κἄν ποτε δέησθε, βοηθήσουσιν ὑμῖν πρὸς λῃστὰς ἢ
πρὸς πολεμίους. εἰ δὲ οὐκ ἐνθάδε ζῶμεν τοσούτων
ἀνθρώπων ἐν ταὐτῷ διαγόντων, οὐ δήπου διά γε τοῦτο <span id="p116"/>
μισεῖσθαι ἄξιοί ἐσμεν. ὃ δὲ ἐτόλμησεν εἰπεῖν περὶ
τῶν ναυαγίων, πρᾶγμα οὕτως ἀνόσιον καὶ πονηρόν
(τοῦτο γὰρ σχεδὸν ἐξελαθόμην εἰπεῖν, ὃ πάντων πρῶτον
ἔδει με εἰρηκέναι)· τίς ἂν ττιστεύσειέ ποτε ὑμῶν; πρὸς
γὰρ τῇ ἀσεβείᾳ, καὶ ἀδύνατόν ἐστιν ἐκεῖθεν καὶ ὁτιοῦν
λαβεῖν· οὕτω πάνυ σμικρὰ ἐκπίπτει. καὶ τοὺς
λάρκους, οὓς ἅπαξ εὗρόν ποτε ἐκβεβρασμένους, καὶ
τούτους ἀνέπηξα εἰς τὴν δρῦν τὴν ἱερὰν τὴν πλησίον
τῆς θαλάττης. μὴ γάρ εἴη ποτέ, ὦ Ζεῦ, λαβεῖν μηδὲ
κερδᾶναι κέρδος τοιοῦτον ἀπὸ ἀνθρώπων δυστυχίας.
ἀλλὰ ὠφελήθην μὲν οὐδὲν πώποτε, ἡλέησα δὲ πολλάκις
ναυαγοὺς ἀφικομένους, καὶ τῇ σκηνῇ ὑπεδεξάμην, καὶ
φαγεῖν ἔδωκα καὶ πιεῖν, καὶ εἴ τι ἄλλο ἐδυνάμην
ἐπεβοήθησα. ἀλλὰ τίς ἂν ἐκείνων ἐμοὶ νῦν μαρτυρήσειεν;
οὐδὲ γὰρ τοῦτο ἐποίουν μαρτυρίας ἕνεκα ἢ
χάριτος, οὕς γε οὐδ’ ὁπόθεν ἦσαν ἠπιστάμην. μὴ
γὰρ ὑμῶν γε μηδεὶς πάθοι τοιαῦτα.’</p>

<p>“ταῦτα δὲ ἐμοῦ λέγοντος ἀνίσταταί τις ἐκ μέσων·
κἀγὼ πρὸς ἐμαυτὸν ἐνεθυμήθην ὅτι ’ἄλλος τοιοῦτος
ἴσως, ἐμοῦ καταψευσόμενος.’ ὃ δὲ εἶπεν ’ἄνδρες,
ἐγὼ πάλαι τοῦτον ἀμφιγνοῶν, ἠπίστουν ὅμως. ἐπεὶ δὲ
σαφῶς αὐτὸν ἔγνωκα, δεινόν μοι δοκεῖ, μᾶλλον δὲ
ἀσεβές, μὴ εἰπεῖν ἃ σύνοιδα αὐτῷ, μηδ’ ἀποδοῦναι
λόγῳ χάριν, ἔργῳ τὰ μέγιστα εὖ παθών. εἰμὶ δέ, ἔφη,
πολίτης, ὡς ἴστε, καὶ ὅδε, δείξας τὸν παρακαθήμενον
(καὶ ὃς ἐπανέστη)· ἐτύχομεν δὲ πλέοντες ἐν τῇ
Σωκλέους νηί, τρίτον ἔτος. καὶ διαφθαρείσης τῆς νεὼς
περὶ τὸν Καφηρέα, πάνυ ὀλίγοι τινὲς ἐσώθημεν ἀπὸ
πολλῶν. τοὺς μὲν οὖν πορφυρεῖς ἀνέλαβον· εἶχον γὰρ
αὐτῶν τινες ἀργύριον ἐν φασκώλοις. ἡμεῖς δὲ γυμνοὶ
ἐκπεσόντες δι’ ἀτραττοῦ τινος ἐβαδίζομεν, ἐλπίζοντες
εὑρήσειν σκέπην τινὰ ποιμένων ἢ βουκόλων, καὶ
ἐκινδυνεύομεν ὑπὸ λιμοῦ τε καὶ δίψους διαφθαρῆναι.
και μόλις ποτὲ ἤλθομεν ἐπὶ σκηνἀς τινας, καὶ στάντες <span id="p117"/>
ἐβοῶμεν. προελθὼν δὲ οὗτος, εἰσάγει τε ἡμᾶς ἔνδον
καὶ ἀνέκαιε πῦρ· καὶ τὸν μὲν ἡμῶν αὐτὸς ἀνέτριβε,
τὸν δὲ ἡ γυνή, στέατι· οὐ γὰρ ἦν αὐτοῖς ἔλαιον·
τέλος δὲ ὕδωρ κατέχεον θερμόν, ἕως ἀνέλαβον ψυχροὺς
ὄντας. ἔπειτα κατακλίναντες, καὶ περιβαλόντες οἷς 
εἶχον, παρέθηκαν φαγεῖν ἡμῖν ἄρτους πυρίνους, αὐτοὶ
δὲ κέγχρον ἑφθὸν ἤσθιον. ἔδοσαν δὲ καὶ οἶνον ἡμῖν
πιεῖν, ὕδωρ αὐτοὶ πίνοντες, καὶ κρέα ἐλάφεια ὀπτῶντες
ἄφθονα, τὰ δὲ ἕψοντες· τῇ δ’ ὑστεραίᾳ βουλομένους
ἀπιέναι κατέσχον ἐπὶ τρεῖς ἡμέρας. ἔπειτα προὔπεμψαν
εἰς τὸ πεδίον, καὶ ἀπιοῦσι κρέας ἔδοσαν καὶ
δέρμα ἑκατέρῳ πάνυ καλόν. ἐμὲ δὲ ὁρῶν ἔτι πονοῦντα
τῷ πάθει, ἐνέδυσε χιτώνιον, τῆς θυγατρὸς ἀφελόμενος·
ἐκείνη δὲ ἄλλο τι ῥάκος περιεζώσατο. τοῦτο, ἐπειδὴ
ἐν τῇ κώμη ἐγενόμην, ἀπέδωκα. οὕτως ἡμεῖς γε ὑπὸ
τούτου μάλιστα ἐσώθημεν μετὰ τοὺς θεούς.’</p>

<p>“ταῦτα δὲ ἐκείνου λέγοντος ὁ μὲν δῆμος ἤκουεν
ἡδέως καὶ ἐπῄνουν με, ἐγὼ δὲ ἀναμνησθείς, ‘χαῖρε,
ἔφην, Σωτάδη·’ καὶ προσελθὼν ἐφίλουν αὐτὸν καὶ τὸν
ἕτερον.</p>

<p>“παρελθὼν δὲ ἐκεῖνος ὁ ἐπιεικὴς ὁ τὴν ἀρχὴν ὑπὲρ
ἐμοῦ λέγων, ‘ἐμοί, ἔφη, ὦ ἄνδρες, δοκεῖ καλέσαι
τοῦτον εἰς τὸ πρυτανεῖον ἐπὶ ξένια. εἰ μὲν γὰρ ἐν
πολέμῳ τινὰ ἔσωσε τῶν πολιτῶν ὑπερασπίσας, πολλῶν
ἂν καὶ μεγάλων δωρεῶν ἔτυχε· νυνὶ δὲ δύο σώσας
πολίτας, ἴσως δὲ καὶ ἄλλους, πῶς οὔκ ἐστιν ἄξιος
τιμῆς; δοκεῖ δέ μοι ἀντὶ τοῦ χιτῶνος, ὃν ἔδωκε,
τῷ πολίπῃ κινδυνεύοντι, τὴν θυγατέρα ἀποδύσας
επιδοῦναι αὐτῷ τὴν πόλιν χιτῶνα καὶ ἱμάτιον,
ψηφίσασθαι δὲ αὐτοῖς καρποῦσθαι τὸ χωρίον καὶ 
αὐτοὺς καὶ τὰ τέκνα, καὶ μηδένα αὐτοῖς ἐνοχλεῖν,
δοῦναι δὲ αὐτῷ καὶ ἑκατὸν δραχμὰς εἰς κατασκευήν·
τὸ δὲ ἀργύριον τοῦτο ὑπὲρ τῆς πόλεως ἐγὼ παρ’
ἐμαυτοῦ δίδωμι.’ ἐπὶ τούτῳ δὲ ἐπῃνέθη, καὶ τἆλλα <span id="p118"/>
ἐγένετο ὡς εἶπεν, καὶ ἐκομίσθη παραχρῆμα εἰς τὸ
θέατρον τὰ ἱμάτια καὶ τὸ ἀργύριον. ἐγὼ δὲ οὐκ
ἐβουλόμην λαβεῖν, οἱ δ’ εἶπον ὅτι ’οὐ δύνασαι
δειπνεῖν ἐν τῷ δέρματι.’ ‘οὐκοῦν, εἶπον, τὸ τήμερον
ἄδειπνος μενῶ.’ ὅμως δὲ ἐνέδυσάν με τὸν χιτῶνα καὶ
περιέβαλον τὸ ἱμάτιον. ἐγὼ δὲ ἄνωθεν βαλεῖν
ἐβουλόμην τὸ δέρμα, οἳ δὲ οὐκ εἴων. τὸ δὲ ἀργύριον
οὐκ ἐδεξάμην οὐδένα τρόπον, ἀλλ’ ἀπωμοσάμην. ‘τοῦτο
δ’, ἔφην, τῷ ῥήτορι δότε, ὅπως κατορύξῃ αὐτό·
ἐπίσταται γάρ, δῆλον ὅτι.’ ἀπ’ ἐκείνου δὲ ἡμᾶς
οὐδεὶς ἠνώχλησε.”</p>

<p>σχεδὸν οὖν εἰρηκότος αὐτοῦ πρὸς ταῖς σκηναῖς
ἦμεν. κἀγὼ γελάσας εἶπον “ἀλλ’ ἕν τι ἀπεκρύψω
τοὺς πολίτας, τὸ κάλλιστον τῶν κτημάτων.” “τί
τοῦτο;” εἶπεν. “τὸν κῆπον, ἔφην, τοῦτον, πάνυ
καλὸν καὶ λάχανα πολλὰ καὶ δένδρα ἔχοντα.” “οὐκ
ἦν, ἐφη, τότε, ἀλλ’ ὕστερον ἐποιήσαμεν.”</p>

<p>εἰσελθόντος οὖν εὐωχούμεθα τὸ λοιπὸν τῆς ἡμέρας,
ἡμεῖς μὲν κατακλιθέντες ἐπὶ φύλλων τε καὶ δερμάτων
ἐπὶ στιβάδος ὑψηλῆς, ἡ δὲ γυνὴ πλησίον παρὰ τὸν
ἄνδρα καθημένη. θυγάτηρ δὲ ὡραία γάμου ἐδιακόνει,
καὶ ἐνέχει πιεῖν μέλανα οἶνον ἡδύν. οἱ δὲ παῖδες
τὰ κρέα παρεσκεύαζον, καὶ αὐτοὶ ἅμα ἐδείπνουν
παρατιθέντες.</p>

<p>ἤδη δ’ ἱκανῶς ἡμῶν ἐχόντων, ἦλθε κἀκεῖνος ὁ
ἕτερος. συνηκολούθει δὲ υἱὸς αὐτῷ, μειράκιον οὐκ
ἀγεννές, λαγὼν φέρων. εἰσελθὼν δὲ οὖτος ἡρυθρίασεν·
ἐν ᾧ δ’ ὁ πατὴρ αὐτοῦ ἠσπάζετο ἡμᾶς, αὐτὸς
ἐφίλησε τὴν κόρην καὶ τὸν λαγὼν ἐκείνῃ ἔδωκεν. ἡ
μὲν οὖν παῖς επαύσατο διακονοῦσα, καὶ παρὰ τῇ
μητρὶ ἐκαθέζετο, τὸ δὲ μειράκιον ἀντ’ ἐκείνης
ἐδιακόνει. κἀγὼ τὸν ξένον ἠρώτησα “ἀρ’ αὕτη ἐστίν,
ἧς τὸν χιτῶνα ἀποδύσας τῷ ναυαγῷ ἔδωκας;” καὶ
ὃς γελάσας, "οὔκ, ἔφη, ἀλλ’ ἐκείνη πάλαι πρὸς ἄνδρα <span id="p119"/>
ἐδόθη, καὶ τέκνα ἔχει μεγάλα ἤδη, πρὸς ἄνδρα
πλούσιον εἰς κώμην.” “οὐκοῦν, ἔφην, ἐπαρκοῦσιν ὑμῖν
ὅ τι ἂν δέησθε;” “οὐδέν, ἔφη ἡ γυνή, δεόμεθα ἡμεῖς.
ἐκεῖνοι δὲ λαμβάνουσι καὶ ὁπηνίκ’ ἄν τι θηραθῇ καὶ
ὀπώραν καὶ λάχανα· οὐ γὰρ ἔστι κῆπος παρ’ αὐτοῖς. 
πέρυσι δὲ παρ’ αὐτῶν πυροὺς ἐλάβομεν, σπέρμα
ψιλόν, καὶ ἀπέδομεν αὐτοῖς εὐθὺς τοῦ θέρους.” “τί
οὖν, ἔφην· καὶ ταύτην διανοεῖσθε διδόναι πλουσίῳ,
ἵνα ὑμῖν καὶ αὐτὴ πυροὺς δανείσῃ;” ἐνταῦθα μέντοι
ἄμφω ἠρυθριασάτην, ἥ τε κόρη καὶ τὸ μειράκιον. ὁ 
δέ πατὴρ αὐτῆς ἔφη “πένητα ἄνδρα λήψεται, ὅμοιον
ἡμῖν κυνηγέτην” καὶ μειδιάσας ἔβλεψεν εἰς τὸν
νεανίσκον. κἀγώ “τί οὖν οὐκ ἤδη δίδοτε; ἢ δεῖ
ποθεν αὐτὸν ἐκ κώμης ἀφικέσθαι;” “δοκῶ μέν, ἔφη,
οὐ μακράν ἐστιν· ἀλλ’ ἔνδον ἐνθάδε. καὶ ποιήσομέν
γε τοὺς γάμους ἡμέραν ἀγαθὴν ἐπιλεξάμενοι.” κἀγώ
“πῶς, ἔφην, κρίνετε τὴν ἀγαθὴν ἡμέραν;” καὶ ὅς
“ὅταν μὴ μικρὰ ᾖ ἡ σελήνη· δεῖ δὲ καὶ τὸν
ἀέρα εἶναι καθαρόν, αἰθρίαν λαμπράν.” κἀγώ
“τί δέ, ἔφην, τῷ ὄντι κυνηγέτης ἀγαθός ἐστιν;”
“ἔγωγε, ἦ δ’ ὃς ὁ νεανίσκος, καὶ ἔλαφον καὶ σῦν
ὑφίσταμαι. ὄψῃ δὲ αὔριον, ἂν ἐθέλῃς, ὦ ξένε.” “καὶ
τὸν λαγὼν τοῦτον σύ, ἔφην, ἔλαβες;” “ἐγώ, ἔφη
γελάσας, τῷ δικτύῳ τῆς νυκτός· ἦν γὰρ αἰθρία
πάνυ καλή, καὶ ἡ σελήνη τηλικαύτη τὸ μέγεθος
ἡλίκη οὐδεπώποτε ἐγένετο.” ἐνταῦθα μέντοι ἐγέλασαν
ἀμφότεροι, οὐ μόνον ὁ τῆς κόρης πατήρ, ἀλλὰ καὶ ὁ
ἐκείνου. ὁ δὲ ᾐσχύνθη καὶ ἐσιώπησε. λέγει οὖν ὁ
τῆς κόρης πατήρ “ἐγὼ μέν, ἔφη, ὦ παῖ, οὐδὲν
ὑπερβάλλομαι. ὁ δὲ πατήρ σου περιμένει, ἔστ’ ἂν 
ἱερεῖον πρίηται. δεῖ γάρ θῦσαι τοῖς θεοῖς.” εἶπεν
οὖν ὁ νεώτερος ἀδελφὸς τῆς κόρης “ἀλλὰ ἱερεῖόν
γε πάλαι οὗτος παρεσκεύακε, καὶ ἔστιν ἔνδον,
τρεφόμενον ὄπισθεν τῆς σκηνῆς, γενναῖον.” ἠρώτων <span id="p120"/>
οὖν αὐτόν "ἀληθῶς;” ὁ δὲ ἔφη. “καὶ πόθεν σοι;”
ἔφασαν. “ὅτε τὴν ὗν ἐλάβομεν τὴν τὰ τέκνα ἔχουσαν,
τὰ μὲν ἄλλα διέδρα· καὶ ἦν, ἔφη, θάττω τοῦ λαγώ·
ἑνὸς δὲ ἐγὼ λίθῳ ἔτυχον, καὶ ἀλόντι τὸ δέρμα
ἐπέβαλον· τοῦτο ἠλλαξάμην ἐν τῇ κώμῃ, καὶ ἔλαβον
ἀντ’ αὐτοῦ χοῖρον, καὶ ἔθρεψα ποιήσας ὄπισθεν
συφεόν.” “ταῦτ’ ἄρ’, ἔφη, ἡ μήτηρ σοῦ ἐγέλα,
ὁπότε θαυμάζοιμι ἀκούων γρυλλιζούσης τῆς συός,
καὶ τὰς κριθὰς οὕτως ἀνήλισκες.” “αἱ γὰρ εὐβοΐδες,
εἶπεν, οὐχ ἱκαναὶ ἦσαν πιᾶναι. ἀλλὰ εἰ βούλεσθε
ἰδεῖν αὐτήν, ἄξω ἀνύσας.” οἱ δὲ ἐκέλευον. ἀπῄεσαν
οὖν ἐκεῖνός τε καὶ οἱ παῖδες αὐτόθεν δρόμῳ χαίροντες.
ἐν δὲ τούτῳ ἡ παρθένος ἀναστᾶσα ἐξ ἑτέρας
σκηνῆς ἐκόμισεν οὖα τετμημένα, καὶ μέσπιλα,
καὶ μῆλα χειμερινά, καὶ τῆς γενναίας σταφυλῆς
βότρυς σφριγῶντας, καὶ ἔθηκεν ἐπὶ τὴν τράπεζαν,
καταψήσασα φύλλοις ἀπὸ τῶν κρεῶν, καὶ ὑποβαλοῦσα
καθαρὰν πτερίδα. ἧκον δὲ καὶ οἱ παῖδες τὴν ὗν
ἄγοντες μετὰ γέλωτος καὶ παιδιᾶς. συνηκολούθει δὲ
ἡ μήτηρ τοῦ νεανίσκου, καὶ ἀδελφοὶ δύο παιδάρια·
ἔφερον δὲ ἄρτους τε καθαρούς, καὶ ᾠὰ ἑφθὰ ἐν
ξυλίνοις πίναξι, καὶ ἐρεβίνθους φρυκτούς. ἀσπασαμένη
δὲ τὸν ἀδελφὸν ἡ γυνὴ καὶ τὴν ἀδελφιδῆν, ἐκαθίζετο
παρὰ τῷ αὑτῆς ἀνδρί, καὶ εἶπεν, “ἰδοῦ τὸ ἱερεῖον, ὃ
οὗτος πάλαι ἔτρεφεν εἰς τοὺς γάμους, καὶ τἆλλα τὰ
παρ’ ἡμῶν ἕτοιμά ἐστι, καὶ ἄλφιτα καὶ ἄλευρα
πεποίηται· μόνον ἴσως οἰναρίου προσδεησόμεθα· καὶ
τοῦτο οὐ χαλεπὸν ἐκ τῆς κῶμης λαβεῖν.” τταρειστήκει
δὲ αὐτῇ πλησίον ὁ υἱὸς πρὸς τὸν κηδεστὴν ἀποβλέπων.
καὶ ὃς μειδιάσας εἶπεν “οὗτος, ἔφη, ἐστὶν ὁ ἐπέχων·
ἴσως γὰρ ἔτι βούλεται πιᾶναι τὴν ὗν.” καὶ τὸ
μειράκιον “αὕτη μέν, εἶπεν, ὑπὸ τοῦ λίπους διαρραγήσεται.”
κἀγὼ βουλόμενος αὐτῷ βοηθῆσαι “ὅρα,
ἔφην, μὴ ἐν ᾧ πιαίνεται ἡ ὗς οὗτος ὑμῖν λεπτὸς <span id="p121"/>
γένηται.” ἡ δὲ μήτηρ "ἀληθῆ, εἶπεν, ὁ ξένος λέγει,
ἐπεὶ καὶ νῦν λεπτότερος αὑτοῦ γέγονε· καὶ πρῴην
ᾐσθόμην τῆς νυκτὸς αὐτὸν ἐγρηγορότα καὶ προελθόντα
ἔξω τῆς σκηνῆς.” “οἱ κύνες, ἔφη, ὑλάκτουν, καὶ
ἐξῆλθον ὀψόμενος.” “οὐ σύ γε, εἶπεν, ἀλλὰ περιεπάτεις
ἀλύων. μὴ οὖν πλείω χρόνον ἐῶμεν ἀνιᾶσθαι
αὐτόν.” καὶ περιβαλοῦσα τὰς χεῖρας ἐφίλησε τὴν
μητέρα τῆς κόρης. ἣ δὲ πρὸς τὸν ἄνδρα τὸν ἑαυτῆς
“ποιῶμεν, εἶπεν, ὡς θέλουσι.” καὶ ἔδοξε ταῦτα, καὶ
εἶπον “εἰς τρίτην ποιῶμεν τοὺς γάμους.” παρεκάλουν 
δὲ κἀμὲ προσμεῖναι τὴν ἡμέραν. κἀγὼ προσέμενον
οὐκ ἀηδῶς.</p>
</div>

</body>
</html>
